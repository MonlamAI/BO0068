སྲིད་དབང་སྒེར་འཛིན་ལམ་ལུགས་ནས་མང་གཙོའི་ལམ་ལུགས་བར།
མཁས་དབང་ཇཱན་ཤཱརྤ་ཡིས་བརྩམས།


དང་པོ། སྲིད་དབང་སྒེར་འཛིན་ལམ་ལུགས་ལ་དངོས་སུ་གདོང་ལེན་བྱེད་པ།

ཉེ་བའི་ལོ་དུས་ཀྱི་ནང་དུ་ཕྱི་ནང་གཉིས་ཀ་ནས་བྱུང་བའི་སྲིད་དབང་སྒེར་འཛིན་ལམ་ལུགས་སྣ་ཚོགས་ཤིག་སྐུལ་འདེད་ཀྱིས་བཀའ་བརྩི་དང་ལེན་མི་ཞུ་མཁན་གྱི་མང་ཚོགས་དང་གདོང་ཐུག་བྱུང་སྐབས་འགྱེལ་བའམ། ཡང་ན། འཐོར་ཞིག་ཏུ་ཕྱིན་པ་བྱུང་ཡོད། ཡང་ཡང་གླགས་མི་རྙེད་པ་དང༌། སྲ་བརྟན་གྱི་བཙན་ས་བཟུང་བ་ལྟ་བུར་མངོན་པའི་སྲིད་དབང་སྒེར་འཛིན་ལམ་ལུགས་འདི་དག་འགའ་ཞིག་གིས་མང་ཚོགས་ཀྱི་སྲིད་དོན་དང༌། དཔལ་འབྱོར། སྤྱི་ཚོགས་ཀྱི་བཀའ་བརྩི་དང་ལེན་མི་ཞུ་བའི་ཆིག་བསྒྲིལ་གྱི་ནུས་ཤུགས་དེ་འགོག་མ་ཐུབ་པའི་ར་འཕྲོད་བྱུང་ཡོད།
ཕྱི་ལོ་ ༡༩༨༠ ནས་བཟུང་ཨེས་ཊོ་ནི་ཡ་དང༌། ལཱཏཝི་ཡ། ལི་ཐུ་ནི་ཡ།
པཱོལེཎཌི། ཤར་འཇར་མན། ཅེཀོ་སོལོ་ཝཀི་ཡ། སོལོ་ཝེན་ནི་ཡ། མེ་ཌཱ་གསྐུར།
མཱ་ལི། བྷོ་ལི་ཝི་ཡ། ཕིལི་པིནས་བཅས་ཀྱི་མང་ཚོགས་ཀྱི་གཙོ་ཆེར་འཚེ་བ་སྤངས་པའི་བཀའ་བརྩི་དང་ལེན་མ་ཞུས་པའི་མདུན་དུ་སྲིད་དབང་སྒེར་འཛིན་ལམ་ལུགས་པ་དག་འཐོར་ཞིག་ཏུ་ཕྱིན་ཡོད། དེ་བཞིན་ ༡༩༩༡ ལོའི་ཟླ་བ་བརྒྱད་པའི་ནང་དུ་མཁྲེགས་བཟུང་བ་ཁག་ཅིག་གིས་གཞུང་སྲིད་བཙན་འཕྲོག་བྱེད་རྒྱུའི་འབད་རྩོལ་ལ་ཕམ་ཉེས་གཏོང་བར་ལག་རྗེས་གལ་ཆེ་ཡོད་པའི་དེ་སྔ་སཱོ ཝིཊ་སྤྱི་མཐུན་རྒྱལ་ཁབ་ཀྱི་ཆ་ཤས་དུ་མ་དང༌། ནཡེ་ཇེ་རི་ཡ། ཛ་ཡར། ཧངྒ་རི། བྷལ་གེ་རི་ཡ། ཐཱཡི་ལཎཌི། མ་ལ་ཝི། ཨུ་རུ་གུ་ཝེ། བྷ་ར་ཛིལ། ཧེ་ཊི། ཨར་ཇེན་ཊི་ན། ཅི་ལི།
ལྷོ་ཀོ་རི་ཡ། ཛམ་བྷི་ཡ། བལ་ཡུལ་བཅས་ཀྱི་ནང་དུ་འཚེ་བ་སྤངས་པའི་འགོག་རྒོལ་གྱིས་མང་གཙོ་ཅན་དུ་བསྒྱུར་བའི་ལས་འགུལ་རྒྱ་སྐྱེད་དུ་བཏང་ཡོད།
དེར་མ་ཟད་ཉེ་བའི་ཆར་རྒྱ་ནག་དང༌། འབར་མ། བོད་བཅས་ཀྱི་ནང་དུ་མང་ཚོགས་ཀྱི་སྲིད་དོན་གྱི་བཀའ་བརྩི་དང་ལེན་མི་ཞུ་བ་བྱུང་ཡོད། འཐབ་རྩོད་དེ་དག་གིས་བཙན་བཟུང་ངམ། ཡང་ན། དབང་སྒྱུར་བྱེད་བཞིན་པའི་སྲིད་དབང་སྒེར་འཛིན་ལམ་ལུགས་ཤུལ་མེད་བཟོ་ཐུབ་མེད་ཀྱང༌། དེ་དག་གིས་བཙན་གནོན་ཅན་གྱི་གཞུང་འཛིན་པ་དེ་དག་གི་སྡུག་རྩུབ་ཀྱི་རང་བཞིན་དེ་རྒྱལ་སྤྱིའི་སྤྱི་ཚོགས་ལ་དམར་རྗེན་དུ་བསྟན་ཡོད་པ་དང༌། མང་ཚོགས་ལའང་འཐབ་རྩོད་འདིའི་རྣམ་པའི་ཉམས་མྱོང་རིན་ཐང་ལྡན་པ་ཞིག་སྤྲད་ཡོད།
གོང་གསལ་མིང་འདོན་བྱས་པའི་ལུང་པ་དེ་ཚོའི་ནང་སྲིད་དབང་སྒེར་འཛིན་ལམ་ལུགས་འགྱེལ་རྡིབ་བྱུང་བ་དེས་སྤྱི་ཚོགས་དེ་དག་ནང་གི་དཀའ་རྙོག་གཞན་ཡོངས་རྫོགས་མེད་པར་བཟོ་ཐུབ་མེད་ལ། དཔེར་ན། དབུལ་ཕོངས་དང༌། ཁྲིམས་འགལ། འབྱོན་ཐང་མེད་པའི་ལས་ཁུངས་ལམ་ལུགས། ཁོར་ཡུག་གཏོར་བཤིགས་བཅས་ནི་ཤས་ཆེར་གདུག་རྩུབ་ཅན་གྱི་དབང་འཛིན་པ་རྣམས་ཀྱི་ལག་རྗེས་ཡིན། འོན་ཀྱང་སྲིད་དབང་སྒེར་འཛིན་པ་འདི་དག་ཁྲི་ལས་ཟགས་པ་དེས་བཙན་གནོན་མྱོང་མི་དག་གི་སྡུག་བསྔལ་གྱི་ཆ་ཤས་གང་འཚམས་ཞིག་ཉུང་དུ་གཏོང་བ་དང༌། དེ་བཞིན་སྲིད་དོན་གྱི་མང་གཙོ་དང་། སྒེར་གྱི་རང་དབང་། སྤྱི་ཚོགས་ཀྱི་དྲང་བདེན་བཅས་སྔར་ལྷག་དང་ལྷན་དུ་སྤྱི་ཚོགས་འདི་དག་སྐར་བཟོ་བྱེད་པའི་ལམ་གྱི་སྒོ་མོ་ཕྱེ་ཡོད།
རྒྱུན་མཐུད་པའི་དཀའ་རྙོག་ཅིག
འདས་པའི་བཅུ་ཕྲག་དག་གི་རིང་ལ་འཛམ་གླིང་ནང་དུ་རང་དབང་དང་མང་གཙོ་ཤུགས་ཆེར་གཏོང་བའི་ཕྱོགས་སུ་བསྐྱོད་པའི་འགྲོས་ཞིག་ངེས་པར་དུ་བྱུང་ཡོད།
རྒྱལ་སྤྱིའི་ནང་ལོ་རེའི་ཆབ་སྲིད་ཐོབ་ཐང་དང་སྤྱི་དམངས་རང་དབང་གི་གནས་བབས་ལ་དཔྱད་ཞིབ་ཕྱོགས་བསྒྲིགས་བྱེད་མཁན་གྱི་རང་དབང་ཁང་པ་ལྟར་ན། འདས་པའི་མི་ལོ་བཅུའི་ནང་འཛམ་གླིང་ཁྱོན་ཡོངས་སུ་རང་དབང་ཞེས་ལུང་པ་སྡེ་ཚན་ཟུར་འབྱེད་བྱས་པའི་གྲངས་འབོར་གང་འཚམས་མང་དུ་ཕྱིན་ཡོད།
ལོ་དུས། རང་དབང་། ཆ་ཤས་ཙམ་རང་དབང་། རང་དབང་མེད་པ།
༡༩༨༣    ༥༥          ༧༦           ༦༤
༡༩༩༣    ༧༥          ༧༣            ༣༨
འོན་ཀྱང་བཟང་ཕྱོགས་ཀྱི་འགྲོས་འདི་བཙན་ཤེད་ཀྱི་གནས་སྟངས་འོག་ད་ལྟའང་གནས་བཞིན་པའི་མི་མང་གི་གྲངས་འབོར་ཁྱོན་ཆེ་དེས་ལྗིད་མཉམ་དུ་བཏང་ཡོད།
ཕྱི་ལོ་༡༩༩༣ གྱི་ཟླ་བ་དང་པོ་བར་དུ་འཛམ་གླིང་གི་མི་འབོར་ཐེར་འབུམ་༥་༤༥
ཡི་བརྒྱ་ཆ་༣༡ རང་དབང་མེད་པ་ཞེས་བཏགས་པའི་རྒྱལ་ཁབ་དང་ས་ཁུལ་གྱི་ནང་དུ་གནས་ཡོད། དེ་དག་ནི་སྲིད་དོན་གྱི་ཐོབ་ཐང་དང་སྤྱི་དམངས་རང་དབང་ལ་དམ་བསྒྲགས་ཤིན་ཏུ་ཆེན་པོ་ཡོད་པའི་ས་ཁུལ་ཁག་ཡིན། རང་དབང་མེད་པའི་སྡེ་ཚན་ནང་གི་ལུང་པ་༣༨ དང༌། ས་ཁུལ་༡༢ བཅས་ནི་འབར་མ་དང་སུདཱན་ལྟ་བུ་དྲག་དམག་གི་སྲིད་དབང་སྒེར་འཛིན་དང་། སོ་ངྷི་ཨ་ར་བི་ཡ་དང་འབྲུག་ཡུལ་ལྟ་བུ་བཙན་གནོན་ཅན་གྱི་སྲོལ་རྒྱུན་རྒྱལ་པོའི་སྲིད་དབང༌། རྒྱ་ནག་དང་། ཨི་རཱག བྱང་ཀོ་རི་ཡ་ལྟ་བུ་དབང་ཤེད་མངོན་གསལ་ཆེ་བའི་སྲིད་དོན་ཚོགས་པ་ཁག བོད་དང་ཤར་ཏི་མོར་ལྟ་བུ་ཕྱིའི་རྒྱལ་ཁབ་ཀྱི་བཙན་འཛུལ་བ་སོགས་སྣ་ཚོགས་པའི་དབང་བསྒྱུར་འོག་ཏུ་ཡོད་པའམ། ཡང་ན། འགྱུར་འགྲོས་ཀྱི་གནས་བབ་ནང་དུ་ཡོད།
དེང་གི་ཆར་ལུང་པ་མང་པོ་དཔལ་འབྱོར་དང༌། སྲིད་དོན། སྤྱི་ཚོགས་བཅས་ཀྱི་འགྱུར་བ་མྱུར་བའི་གནས་བབ་ཞིག་གི་ནང་དུ་བསྡད་ཡོད། འདས་པའི་ལོ་བཅུའི་ནང་རང་དབང་ལུང་པའི་གྲངས་འབོར་མང་དུ་ཕྱིན་ཡོད་ཀྱང་། མྱུར་ཚད་ལྡན་པའི་གཞི་རྩའི་འགྱུར་བ་འདི་འདྲའི་ངོས་སུ་རྒྱལ་ཁབ་མང་པོ་ཞིག་ཁ་ཕྱོགས་ལྡོག་སྟེ་བསྐྱོད་པ་དང༌། སྲིད་དབང་སྒེར་འཛིན་གྱི་རྣམ་པ་གསར་པ་ཞིག་མྱང་རྒྱུའི་ཉེན་ཁ་ཆེན་པོ་ཞིག་ཡོད། དྲག་དམག་ཤོག་ཁག་དང༌། འདོད་པ་ཆེ་བའི་སྐྱེ་བོ་སྒེར། འོས་འདེམས་བྱུང་བའི་དཔོན་རིགས། གྲུབ་མཐའ་ཅན་གྱི་སྲིད་དོན་ཚོགས་པ་རྣམས་ཀྱིས་རང་རང་གི་འདུན་པ་བཙན་འགེལ་བྱེད་པར་ཡང་ཡང་འབད་རྩོལ་བྱེད་ཀྱི་རེད། གཞུང་སྲིད་བཙན་འཕྲོག་བྱེད་པ་དག་ནི་ད་ལྟ་བར་དུའང་བྱུང་མྱོང་ཡོད་ལ་མ་འོངས་པར་ཡང་འབྱུང་ངེས་རེད། གྲངས་འབོར་ཆེ་བའི་མང་ཚོགས་ལ་འགྲོ་བ་མིའི་གཞི་རྩའི་ཐོབ་ཐང་དང༌། ཆབ་སྲིད་ཀྱི་ཐོབ་ཐང་རྣམས་མུ་མཐུད་དེ་མི་སྤྲོད་པ་ངེས།
སྟབས་ཉེས་པ་ཞིག་ལ་འདས་པ་ནི་ད་ལྟའང་ང་ཚོ་དང་མཉམ་དུ་ཡོད། སྲིད་དབང་སྒེར་འཛིན་ལམ་ལུགས་ཀྱི་དཀའ་རྙོག་དེ་གཏིང་ཟབ་མོ་རེད། འབྱུང་ཁུངས་རྒྱལ་ནང་ངམ། ཕྱི་རྒྱལ་གང་ཡང་རུང་། ལུང་པ་མང་པོའི་ནང་གི་མང་ཚོགས་ཀྱིས་བཅུ་ཕྲག་འགའ་ཤས་སམ། སྐབས་འགར་བརྒྱ་ཕྲག་འགའ་ཤས་ཀྱི་རིང་ལའང་མནར་གཅོད་མྱངས་ཡོད་པ་རེད། དབང་ལྡན་མི་སྣ་དང་དབང་བསྒྱུར་པ་ཚོར་མང་ཚོགས་ནས་ཁ་ཞེ་གཉིས་མེད་ཀྱིས་དབང་སྒྱར་དང་ལེན་དགོས་པའི་བསླབ་བྱ་དུས་ཡུན་རིང་པོ་ནས་ཡང་ཡང་བརྒྱབ་ཡོད། སྡུག་པ་ཞིག་ལ་སྲིད་གཞུང་ངམ་དབང་བསྒྱུར་ཚོགས་པ་དག་གིས་སྤྱི་ཚོགས་ལ་སྟངས་འཛིན་བྱ་ཕྱིར། སྲིད་གཞུང་གི་སྟངས་འཛིན་གྱི་ཕྱི་རོལ་དུ་གནས་པའི་སྤྱི་ཚོགས་དང༌། སྲིད་དོན། དཔལ་འབྱོར། དེ་བཞིན་ཆོས་ཕྱོགས་དང་འབྲེལ་བའི་སྤྱི་ཚོགས་ཀྱི་སྒྲིག་འཛུགས་རྣམས་ཤེས་བཞིན་དུ་སྐྱོ་ཞན་དང་ཉམས་དམའ་རུ་གཏོང་བ་མ་ཟད། སྐབས་འགར་དེ་དག་གཞུང་འབྲེལ་སྒྲིག་འཛུགས་གསར་པར་བརྗེ་བསྒྱུར་བྱས་པ་བྱུང་ཡོད། རྒྱ་ཆེ་མང་ཚོགས་ནི་གང་ཟག་སྒེར་གཅིག་པུ་བའི་ཕུང་པོ་ཞིག་ཏུ་བསྒྱར་ཏེ་རྡུལ་ཕྲན་སོ་སོར་ཕྱེས་པ་ལྟར་གཅིག་གིས་གཅིག་ལ་ཡིད་ཆེས་དང་། རང་དབང་བསྒྲུབ་ཕྱིར་མཉམ་ལས་བྱེད་མི་ཐུབ་པ་མ་ཟད།
རང་ངོས་ནས་འཁུར་བླངས་ཏེ་གང་ཡང་བྱེད་མི་ཐུབ་པ་བཟོས་ཡོད།
གྲུབ་འབྲས་ནི་སྔོན་དཔགས་བྱེད་ཐུབ་པ་ཞིག་རེད། རྒྱ་ཆེ་མང་ཚོགས་ནི་སྐྱོ་ཞན་དང་། རང་གིས་རང་ལ་ཡིད་ཆེས་མི་འཕེར་བ། འགོག་རྒོལ་བྱེད་མི་ཐུབ་པ་སོགས་སུ་འགྱུར་གྱི་རེད། མང་ཚོགས་ནི་ཆེས་འཇིགས་ཤིང་སྐྲག་པའི་ཉེར་ལེན་ལས་ཐ་ན་རང་གི་ནང་མི་དང་མཛའ་གྲོགས་ཚུན་ལའང་སྲིད་དབང་སྒེར་འཛིན་པར་ཞེ་འཁོན་དང་རང་དབང་ལ་གཅིག་ཏུ་ཞེན་པའི་གནས་ཚུལ་གླེང་སློང་བྱེད་ཐུབ་ཀྱི་མེད། མི་མང་རྣམས་མང་ཚོགས་འགོག་རྒོལ་གྱི་ཐད་ལ་ཞིབ་ཏུ་བསམ་བློ་གཏོང་རྒྱུར་འཇིགས་སྣང་ཆེན་པོ་བྱེད་ཀྱི་ཡོད། གང་ལྟར་ཡང་། ཕན་ཐོགས་ག་རེ་ཡོང་། དེའི་ཚབ་ཏུ་ཁོང་ཚོ་ནི་རེ་བ་བྲལ་བའི་མ་འོངས་པ་ཞིག་དང༌། དགེ་མཚན་མེད་པའི་སྡུག་བསྔལ་མྱོང་རྒྱུ་དེ་རེད།
དེང་དུས་ཀྱི་སྲིད་དབང་སྒེར་འཛིན་ལམ་ལུགས་ནང་ཡོད་བཞིན་པའི་གནས་སྟངས་ནི་སྔ་མོ་ལས་ཆེས་སྡུག་པ་ཡོད་ཀྱི་རེད། སྔ་མོ་ཡིན་ན་མི་འགའ་ཤས་ཀྱིས་འགོག་རྒོལ་བྱེད་པའི་འབད་རྩོལ་བྱས་ཡོད་སྲིད། དུས་ཡུན་ཐུང་ངུ་ལས་མི་གནས་པའི་མང་ཚོགས་ཀྱི་ངོ་རྒོལ་དང་། རྔམ་སྟོན་ཁྲོམ་བསྐོར་བྱུང་ཡོད་ཀྱི་རེད། གཅིག་བྱས་ན་འཕྲལ་སེལ་རིང་སེམས་ཤུགས་ནམ་མཁར་འཕུར་ཡོད་འགྲོ། སྐབས་གཞན་དུ་སྐྱེ་བོ་སྒེར་དང་སྡེ་ཁག་ཆུང་ཆུང་ཚོས་སོ་སོའི་རྩ་འཛིན་ནམ། ཡང་ན། བཀའ་བརྩི་དང་ལེན་མི་ཞུ་བའི་རྣམ་པ་སྟོན་ཕྱིར་ནུས་པ་མེད་ཀྱང་། བློ་ཁོག་ལྡན་པའི་ལས་འགུལ་སྤེལ་ཡོད་ཀྱི་རེད། ཀུན་སློང་བཟང་པོ་ཇི་འདྲ་ཞིག་འཁྱེར་ཡོད་ཀྱང་། སྲིད་དབང་སྒེར་འཛིན་ལམ་ལུགས་རྩ་གཏོར་གཏོང་བར་དགོས་ངེས་ཅན་གྱི་མི་མང་གི་ཞེ་སྣང་དང་ཅི་གསུངས་བཀའ་བསྒྲུབ་ཞུ་བའི་གོམས་གཤིས་མེད་པར་བཟོ་རྒྱུ་དེའི་ཐད་འདས་པའི་འགོག་རྒོལ་གྱི་ལས་འགུལ་རྣམས་འདང་ངེས་བཞིན་པ་བྱུང་མེད། བློ་ཕམ་པ་ཞིག་ལ། ལས་འགུལ་དེ་དག་གིས་རྒྱལ་ཁ་ལྟ་ཞོག་རེ་བའང་མེད་པའི་ཚབ་ཏུ་འཆི་སྐྱོན་དང་སྡུག་བསྔལ་སྣོན་མ་ཁོ་ན་འཁྱེར་ཏེ་སླེབས་ཡོད།
འཚེ་བའི་ལམ་ནས་རང་དབང་འོས་སམ།
གནས་སྐབས་དེ་འདྲར་ག་རེ་བྱེད་དགོས་སམ། ཆེས་མངོན་པའི་བྱ་ཐབས་རྣམས་ནི་བེད་མེད་དུ་མཐོང་། སྲིད་དབང་སྒེར་འཛིན་པ་རྣམས་ཀྱིས་རྒྱུན་ལྡན་དུ་རྩ་ཁྲིམས་དང་ཁྲིམས་ཀྱི་འགོག་རྐྱེན་དང༌། ཁྲིམས་ཀྱི་ཐག་ཆོད། མང་ཚོགས་ཀྱི་བསམ་ཚུལ་བཅས་ནི་སྣང་མེད་དུ་འཇོག་གི་ཡོད། གདུག་རྩུབ་དང༌། མནར་གཅོད། གར་སོང་ཆ་མེད་དུ་ཡལ་འགྲོ་བ། མི་གསོད་ཁྲག་སྦྱོར་བཅས་ལ་གདོང་གཏད་བྱེད་སྐབས་མང་ཚོགས་ཀྱིས་སྲིད་དབང་སྒེར་འཛིན་ལམ་ལུགས་ཤུལ་མེད་དུ་གཏོང་ཐུབ་མཁན་དེ་འཚེ་བ་ཁོ་ན་ཡིན་པའི་མཇུག་བསྡོམས་རྒྱབ་པ་དེར་ཐུགས་ཁག་མེད། གནོད་འཚེ་ཕོག་པའི་མང་ཚོགས་ཁོང་ཁྲོ་ཅན་ཚོས་སྐབས་རེ་སྐེ་འཁྱེར་ཏེ་ཞགས་པ་ཉོ་གི་ཡོད་པ་ལ་ལྟོས་མེད་ཀྱིས་རང་ཉིད་ལ་འཚེ་བ་དང༌། དམག་ཤུགས་ཀྱི་ནུས་པ་གང་ཡོད་བཏོན་ཏེ་གདུག་རྩུབ་ཅན་གྱི་སྲིད་དབང་སྒེར་འཛིན་པ་ལ་འཐབ་རྒྱུའི་གོ་སྒྲིག་བྱས་ཡོད་ལ། མི་འདི་དག་གིས་རང་སྲོག་དོར་བ་དང༌། དཀའ་སྡུག་མྱངས་མིན་ལ་མ་ལྟོས་པར་བློ་ཁོག་ཆེན་པོའི་སྒོ་ནས་འཐབ་ཡོད། ཁོང་ཚོའི་གྲུབ་འབྲས་རྣམས་སྐབས་རེ་མངོན་རྟགས་དོད་པོ་བྱུང་ཡོད་ཀྱང་རང་དབང་ཐོབ་པ་ནི་དཀོན་པོ་རེད། འཚེ་བ་ལྡན་པའི་གྱེན་ལོག་གིས་མང་ཚོགས་རྣམས་སྔོན་མ་ལས་འུ་ཐུག་ཐབས་ཟད་དུ་བསྒྱུར་བའི་གདུག་རྩུབ་ལྡན་པའི་དྲག་གནོན་གྱི་རྐྱེན་བྱེད་སྲིད།
འཚེ་བའི་ལས་གདམ་ཁ་བྱས་པའི་དགེ་མཚན་ག་རེ་ཡིན་རུང་དོན་གནད་གཅིག་གསལ་པོ་རེད། འཚེ་བའི་ཐབས་ལམ་ལ་ཡིད་ཆེས་བཅོལ་བ་དེ་ནི། རང་ལ་བཙན་གནོན་གཏོང་མཁན་དེ་ལ་རྒྱུན་གཏན་ནས་ལྷག་པའི་ནུས་པ་གང་ཡོད་པ་དེ་ལ་འགྲན་རྩོད་བྱེད་རྒྱུར་བདམས་པ་ཞིག་རེད། སྲིད་དབང་སྒེར་འཛིན་པ་ཚོར་འཚེ་བ་ཁྱབ་ཤུགས་ཆེན་པོར་བེད་སྤྱོད་གཏོང་རྒྱུའི་ལག་ཆ་ལྡན་ཡོད། མང་གཙོ་དོན་གཉེར་བ་འདི་རྣམས་ཀྱིས་དུས་ཡུན་རིང་ཐུང་ཇི་ཙམ་ཞིག་མུ་མཐུད་ཐུབ་ཀྱང༌། ཐ་མ་དེར་ཆེས་རྩུབ་པའི་དྲག་དམག་གི་དངོས་ཡོད་གནས་སྟངས་དེ་གཡོ་ཟོལ་མི་ཐུབ་པ་ཞིག་རེད།
སྲིད་དབང་སྒེར་འཛིན་པ་ཚོར་དྲག་དམག་གི་ཡོ་ཆས་དང༌། རྫས་མདེལ། སྐྱེལ
འདྲེན་འཕྲུལ་འཁོར། དམག་ཤུགས་ཀྱི་འབོར་ཚད་བཅས་ཧ་ལམ་རྟག་ཏུ་གཞན་ལས་ལྷག་པ་ཡོད། བློ་ཁོག་ལྡན་ཡང་མང་གཙོ་དོན་གཉེར་བ་རྣམས་ཁོང་ཚོའི་དོ་ཡར་མི་ཡོང་།
སྤྱི་སྲོལ་གྱི་དྲག་པོའི་གྱེན་ལོག་དེ་དོན་དངོས་དང་མི་མཐུན་པ་ཡིན་པ་ངོས་འཛིན
བྱེད་དུས་འགལ་ཟླའི་བསམ་ཚུལ་ཅན་འགའ་ཞིག་གིས་འཇབ་དམག་དམག་འཐབ་ལ་མོས་པ་བྱེད་པ་ཡིན། འོན་ཀྱང་འཇབ་དམག་གི་དམག་འཐབ་དེས་བཙན་གནོན་འོག་གི་མང་ཚོགས་སམ། མང་གཙོའི་ལམ་སྟོན་པ་ཚོར་ཕན་ཐོགས་དཀོན། འཇབ་དམག་གི་དམག་འཐབ་དེ་དམིགས་སུ་བཀར་ཏེ་རང་ཕྱོགས་མི་མང་གི་ནང་དུ་སྲོག་སྐྱོན་ཤུགས་ཆེ་ཡོང་བའི་ཉེན་ཁ་ཞེ་དྲགས་ཆེ་བས་ཡང་དག་པའི་ཐབས་ཤེས་ཞིག་མིན། ཐབས་ལམ་འདི་ནི། རྒྱབ་གཉེར་ལྡན་པའི་རྣམ་གཞག་དང་འཐབ་བྱུས་ལྡན་པའི་དཔྱད་ཞིབ། གཞན་ཡང་སྐབས་རེ་རྒྱལ་སྤྱིའི་རྒྱབ་སྐྱོར་བཅས་ཡོད་ཀྱང་། ལམ་ལྷོངས་མི་ཡོང་བའི་ཐད་ལ་འགན་ལེན་ཁག་ཐེག་ཐུབ་པ་ཞིག་མིན། འཇབ་དམག་གི་འཐབ་རྩོད་རྣམས་ཤས་ཆེ་བ་དུས་ཡུན་ཆེས་རིང་མོ་འགོར་བ་ཡིན། དབང་སྒྱུར་བཞིན་པའི་གཞུང་འཛིན་པས་སྤྱི་ཚོགས་ཀྱི་ལྷུ་ལག་གཏོར་བ་དང༌། འགྲོ་བ་མིར་སྡུག་བསྔལ་ཆེན་པོ་སྤྲོད་པ་དང་མཉམ་དུ་ཞི་བའི་མི་མང་རྣམས་གནས་བཟོད་མི་བདེ་བ་བཟོ་གི་ཡོད།
འཇབ་དམག་གི་འཐབ་རྩོད་རྣམས་གལ་ཏེ་ལམ་ལྷོངས་བྱུང་ཡང༌། དེ་དག་ལ་ཕུགས་རྒྱང་རིང་པོར་གནད་ཆེ་བའི་སྒྲོམ་གཞིའི་མཇུག་འབྲས་ངན་པ་ཡོང་གི་ཡོད།
ཕར་རྒོལ་བྱེད་སའི་དབང་འཛིན་པ་དེ་དེ་མ་ཐག་ཏུ་ཟློག་ཕྱོགས་ཐབས་ལམ་གྱི་འབྲས་བུ་ལ་བརྟེན་ནས་བཙན་གནོན་ཆེ་རུ་འགྲོ་གི་ཡོད། གལ་ཏེ་འཇབ་དམག་པ་ཚོ་མཐའ་མཇུག་ཏུ་ལམ་ལྷོངས་བྱུང་ཡང༌། དེ་ལས་བྱུང་བའི་དབང་འཛིན་པ་གསར་པ་དེ་དེ་སྔ་ལས་ཀྱང་ཆེས་བཙན་གནོན་ཆེ་བ་ཡོང་སྲིད། རྒྱུ་མཚན་ནི། འཐབ་རྩོད་ཀྱི་སྐབས་སུ་རྒྱ་སྐྱེད་པའི་དྲག་དམག་སྟོབས་ཤུགས་ཀྱི་ནུས་པ་གཅིག་ཏུ་བསྒྲིལ་ཐུབ་པ་དང༌། མང་གཙོ་ལྡན་པའི་སྤྱི་ཚོགས་ཤིག་འཛུགས་པ་དང་རྒྱུན་འཁྱོངས་བྱེད་པར་གལ་གནད་ཆེ་བའི་སྤྱི་ཚོགས་ཀྱི་སྒྲིག་འཛུགས་དང༌། རང་དབང་ཅན་གྱི་སྡེ་ཚན་ལ་གཏོར་བཤིགས་ཐེབས་པའམ། ཡང་ན། སྐྱོ་ཞན་དུ་བཏང་བའི་དབང་གིས་ཡིན། སྲིད་དབང་སྒེར་འཛིན་ལམ་ལུགས་ཀྱི་འགལ་ཟླ་བ་ཚོས་གདམ་ཁ་གཞན་ཞིག་འཚོལ་དགོས།
གཞུང་སྲིད་བཙན་འཕྲོག་དང༌། འོས་བསྡུ། ཕྱིའི་རྒྱལ་ཁབ་ཀྱི་མགོན་སྐྱབས།
དམིགས་བསལ་ཞེ་སུན་པའི་དབང་འཛིན་པ་ཞིག་དབང་ཆ་ལས་ཕབ་རྒྱར་ལམ་མྱུར་ཤོས་དང༌། ལས་སླ་ཤོས་གཅིག་ནི་གཞན་ལ་ལྟོས་ཏེ་སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་དྲག་དམག་གིས་གཞུང་སྲིད་བཙན་འཕྲོག་བྱེད་རྒྱུ་དེ་མཐོང་སྲིད། འོན་ཀྱང་ཐབས་ལམ་དེ་དང་མཉམ་དུ་ཆེས་ཚབས་ཆེ་བའི་དཀའ་རྙོག་དུ་མ་ཡོད། གལ་གནད་ཆེ་ཤོས་ལ། ཐབས་ལམ་དེས་མང་ཚོགས་དང་མཐོ་རིམ་ཚན་པའི་དབར་ལ་གཞུང་དང་དེའི་དམག་དཔུང་གི་སྟངས་འཛིན་བྱེད་པའི་དབང་ཆའི་བགོ་འགྲེམས་ཆ་མ་སྙོམས་པ་དེ་རང་འཇགས་འཇོག་པ་ཡིན། གཞུང་འཛིན་གོ་གནས་ནས་གང་ཟག་དང༌། ཤོག་ཁག་བྱེ་བྲག་པ་ཞིག་གནས་དབྱུང་བྱུང་བ་དེས་སྡེ་ཁག་གཞན་ཞིག་ཁོང་ཚོའི་གོ་ས་དེར་སླེབས་འཇུག་རྒྱུ་ཙམ་ཕལ་ཆེར་ངེས་པ་རེད། རྣམ་གཞག་འདོད་ཚུལ་གྱི་ཆ་ནས་སྡེ་ཁག་འདི་སྤྱོད་ལམ་གྱི་ཐོག་ནས་འཇམ་པ་དང༌།
མང་གཙོའི་བཅོས་བསྒྱུར་ལ་ཕྲན་བུ་གུ་ཡངས་པ་ཡོང་སྲིད། འོན་ཀྱང་དེའི་ཟློག་ཕྱོགས་སུ་འགྲོ་རྒྱུ་ངེས་པ་རེད།
ཤོག་ཁག་གསར་པ་དེས་རང་ཉིད་ཀྱི་གོ་གནས་སྲ་བརྟན་བཟོས་རྗེས་རྙིང་པ་དེ་ལས་ཀྱང་ཆེས་འདོད་པ་ཆེ་བ་དང༌། སྙིང་རྗེ་མེད་པར་འགྱུར་སྲིད། དེ་ལ་བརྟེན་ནས་དམངས་ཀྱིས་རེ་བཅོལ་བྱས་ཡོད་སྲིད་པའི་སྡེ་ཁག་གསར་པ་དེས་མང་གཙོ་དང་འགྲོ་བ་མིའི་ཐོབ་ཐང་ལ་བསམ་ཤེས་མེད་པར་རང་འདོད་གང་ཡོད་བྱེད་ཐུབ་ཀྱི་རེད། དེ་ནི་སྲིད་དབང་སྒེར་འཛིན་ལམ་ལུགས་ཀྱི་དཀའ་རྙོག་ལ་འཚམས་པའི་ལན་འདེབས་ཤིག་མིན།
གནད་ཆེའི་སྲིད་དོན་གྱི་འགྱུར་བའི་ལག་ཆ་ལྟ་བུ་ཡིན་པའི་འོས་བསྡུ་ནི་སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་ཐོབ་ཐབས་མེད། དཔེར་ན། དེ་སྔའི་སོཝིཏའི་མངའ་འོག་ཡིན་པའི་ཤར་ཕྱོགས་རྒྱལ་ཁབ་ལྟ་བུ་སྲིད་དབང་སྒེར་འཛིན་གྱི་དབང་འཛིན་པ་འགས་མང་གཙོའི་རྣམ་པ་ཙམ་མངོན་པའི་ཆེད་དུ་གྲོས་གཞི་དེ་དག་བརྒྱུད་དེ་ཕྱིན་ཡོད། འོན་ཀྱང་འོས་བསྡུ་དེ་དག་ནི་སྲིད་དབང་སྒེར་འཛིན་པ་རྣམས་ཀྱིས་སྔ་ས་ནས་ལག་སྒྲུག་བྱས་པའི་འོས་དམིགས་དག་ལ་མང་ཚོགས་ཀྱི་ཆོག་མཆན་ཐོབ་རྒྱུར་སྟངས་འཛིན་དམ་བསྒྲགས་ཅན་གྱི་མང་མོས་འོས་བསྡུ་བྱས་པ་ཙམ་ཡིན།
སྲིད་དབང་སྒེར་འཛིན་པ་ཚོས་གནོན་ཤུགས་ཀྱི་འོག་སྐབས་རེ་འོས་བསྡུ་གསར་པ་བྱེད་རྒྱུར་མོས་མཐུན་བྱེད་ཀྱང༌། དེ་ནས་གཞུང་གི་ལས་ཁུངས་ཁག་ཏུ་སྤྱི་དམངས་ཀྱི་ཁོངས་ནས་ཨ་ལད་པད་ཀོ་འཇོག་རྒྱུར་འོས་བསྡུ་ལ་གཡོ་སྒྱུ་བྱེད་ཀྱི་རེད། དཔེར་ན་ ༡༩༩༠ ལོར་འབར་མའི་ནང་དང༌། ༡༩༩༣ ལོར་ནཡེ་ཇེརི་ཡའི་ནང་བྱུང་བ་བཞིན། གལ་ཏེ་ཕྱོགས་འགལ་གྱི་འོས་དམིགས་རྣམས་འོས་བསྡུར་ལངས་ཆོག་པ་དང༌། དངོས་སུ་འོས་འདེམས་བྱུང་ན་ཡང་འོས་ཤོག་གྲུབ་འབྲས་སྣང་མེད་དུ་འཇོག་པ་དང་རྒྱལ་ཁ་ཐོབ་མཁན་ཚོར་འཇིགས་སྐུལ་དང༌། འཛིན་བཟུང༌། ཐ་ན་དམར་གསོད་ཀྱང་གཏོང་སྲིད་པ་ཡིན། སྲིད་དབང་སྒེར་འཛིན་པ་ཚོ་ནི་རང་ཉིད་ཁྲི་ལས་འབེབས་སྲིད་པའི་འོས་བསྡུ་བྱེད་ཆོག་པའི་ལས་ལ་འཇུག་གི་མེད།
ད་ལྟ་གདུག་རྩུབ་ཅན་གྱི་སྲིད་དབང་སྒེར་འཛིན་ལམ་ལུགས་པ་ཞིག་གི་འོག་སྡུག་བསྔལ་མྱོང་བཞིན་པའམ། ཡང་ན། དེའི་ལག་འོག་ནས་ཐར་ཐབས་སུ་བྲོས་བྱོལ་དུ་ཕྱིན་པའི་མི་མང་མང་པོས་རང་ཉིད་ཁོ་ནས་མནར་གཅོད་ལས་ཐར་ཐུབ་པའི་ཡིད་ཆེས་བྱེད་ཀྱི་མེད། ཁོང་ཚོས་ནི་གཞན་གྱི་བྱེད་ལས་ཁོ་ནས་མང་ཚོགས་དེ་སྐྱོབ་ཐུབ་པའི་རེ་བ་བྱེད་ཀྱི་ཡོད། མི་མང་འདི་དག་གིས་ཕྱིའི་ནུས་སྟོབས་ལ་ཡིད་ཆེས་བཅོལ་གྱི་ཡོད། ཁོང་ཚོས་སྲིད་དབང་སྒེར་འཛིན་པ་རྣམས་འཆམ་ལ་འབེབ་རྒྱུར་རྒྱལ་སྤྱིའི་རམ་འདེགས་ཁོ་ན་ནུས་ཤུགས་འདང་ངེས་ཡིན་པར་ཡིད་ཆེས་བྱེད་ཀྱི་ཡོད།
མནར་གཅོད་མྱོང་མཁན་ཚོས་ནུས་པ་ལྡན་པའི་བྱ་བ་བྱེད་མི་ཐུབ་པའི་བསམ་ཚུལ་དེ་དུས་སྐབས་རེ་ཞིག་ལ་སྐབས་རེ་བདེན་པ་ཡིན། མཁྱེན་ཆུབ་ལྟར་རྒྱུན་ལྡན་དུ་མནར་གཅོད་མྱོང་བའི་མི་མང་རྣམས་ཀྱིས་གནས་སྐབས་འཐབ་རྩོད་བྱེད་མི་ཐུབ་པ་དང་། བྱེད་མི་འདོད་པ་ཡོང་གི་ཡོད། གང་གིས་ཅེས་ན། ཁོང་ཚོས་སྙིང་རྗེ་མེད་པའི་སྲིད་དབང་སྒེར་འཛིན་ལམ་ལུགས་དེར་ཁ་གཏད་གཅོག་པར་རང་ཉིད་ལ་ནུས་པ་མེད་པའི་ཡིད་ཆེས་བྱེད་པ་དང་། རང་ཉིད་སྐྱོབ་ཐུབ་པའི་ཐབས་ལམ་གསལ་པོ་ཡང་མེད། དེས་ན་མི་མང་པོས་བཅིངས་གྲོལ་ཐོབ་ཕྱིར་གཞན་ལ་རེ་བ་བཅོལ་བ་དེར་ཁག་མེད། ཕྱིའི་ནུས་ཤུགས་དེ་ནི་མང་ཚོགས་ཀྱི་བསམ་ཚུལ་ལམ། མཉམ་འབྲེལ་རྒྱལ་ཚོགས། རྒྱལ་ཁབ་བྱེ་བྲག་པ་ཞིག་གམ། ཡང་ན་རྒྱལ་སྤྱིའི་རང་བཞིན་ལྡན་པའི་དཔལ་འབྱོར་དང་སྲིད་དོན་གྱི་ཉེས་ཆད་བཅས་ཡིན་ཆོག
དེ་འདྲའི་གནས་སྟངས་དེ་བློ་ལ་བག་ཕེབས་པོ་ཞིག་ཏུ་མངོན་ཡང་། ཕྱིའི་མགོན་སྐྱབས་ཤིག་ལ་བློ་བསྟེན་རྒྱུ་འདིར་ཚབས་ཆེའི་དཀའ་རྙོག་དུ་མ་ཡོད། དེ་འདྲའི་ཡིད་ཆེས་དེ་ཆ་ཚང་ནོར་བ་ཡོང་སྲིད། དུས་རྒྱུན་ཕྱིའི་མགོན་སྐྱབས་སུ་ཡང་མི་ཡོང་བ་དང༌། གལ་ཏེ་ཕྱིའི་རྒྱལ་ཁབ་ཅིག་གིས་ཐེ་གཏོགས་བྱས་པའི་དབང་དུ་བཏང་ཡང་དེར་ཕལ་ཆེར་ཡིད་ཆེས་བྱེད་མི་རུང༌། ཕྱིའི་ཐེ་གཏོགས་ལ་བློ་གཏད་བཅོལ་རྒྱུའི་ཐད་ལ་དངོས་དོན་རྩུབ་མོ་འགའ་ཞིག་འདིར་ནན་བརྗོད་བྱེད་དགོས་པ་གཤམ་གསལ།
ཤས་ཆེ་བར་ཕྱིའི་རྒྱལ་ཁབ་ཚོས་རང་རང་གི་དཔལ་འབྱོར་དང་སྲིད་དོན་ཁེ་ཕན་སྤེལ་ཐབས་སུ་སྲིད་དབང་སྒེར་འཛིན་ལམ་ལུགས་ཤིག་བཟོད་པའམ། ཡང་ན།
དངོས་སུ་རོགས་སྐྱོར་ཡང་བྱེད་པ་ཡིན།
ཕྱིའི་རྒྱལ་ཁབ་ཚོས་དམིགས་ཡུལ་གཞན་ཞིག་བསྒྲུབ་ཐབས་སུ་མནར་གཅོད་མྱོང་བཞིན་པའི་མང་ཚོགས་ལ་བཅིངས་གྲོལ་ཐོབ་ཕྱིར་རོགས་སྐོར་བྱེད་པའི་ཁས་ལེན་ལ་གནས་རྒྱུའི་ཚབ་ཏུ་དགའ་པོའི་ངང་ནས་ཁོང་ཚོ་འཚོང་སྲིད་པ་ཡིན།
ཕྱིའི་རྒྱལ་ཁབ་འགས་རང་ཉིད་ལ་ལུང་པ་དེའི་ནང་གི་དཔལ་འབྱོར་དང་། སྲིད་དོན། དྲག་དམག་གི་སྟངས་འཛིན་བཅས་ཁོ་ན་ཐོབ་པའི་ཕྱིར་སྲིད་དབང་སྒེར་འཛིན་ལམ་ལུགས་པ་ཞིག་ལ་ཁ་གཏད་གཅོག་གི་རེད།
གལ་ཏེ་དུས་ནམ་ཞིག་གི་ཚེ་རྒྱལ་ནང་འགོག་རྒོལ་ལས་འགུལ་གྱིས་དབང་འཛིན་པ་དེའི་དམུ་རྒོད་ཀྱི་རང་བཞིན་དེ་རྒྱལ་སྤྱིའི་དོ་སྣང་བྱ་ཡུལ་དུ་བསྐྱལ་བ་དང་ཆབས་ཅིག་སྲིད་དབང་སྒེར་འཛིན་ལམ་ལུགས་དེར་འགུལ་སྐྱོད་བྱེད་འགོ་ཚུགས་ཟིན་ཚེ། ཕྱིའི་རྒྱལ་ཁབ་ཚོས་བཟང་ཕྱོགས་ཀྱི་གནད་དོན་དེའི་ཆེད་དུ་དངོས་སུ་ཐེ་བྱུས་བྱེད་སྲིད་པ་རེད།
དུས་རྒྱུན་སྲིད་དབང་སྒེར་འཛིན་ལམ་ལུགས་གནས་པ་དེ་གཙོ་ཆེར་རྒྱལ་ནང་གི་ནང་ཁུལ་དབང་ཆའི་བགོ་འགྲེམས་ཀྱི་རྐྱེན་ལས་ཡིན། སྲིད་དབང་སྒེར་འཛིན་ལམ་ལུགས་དེར་ཚབས་ཆེའི་དཀའ་རྙོག་བཟོ་བ་ལ་རྒྱ་ཆེ་མང་ཚོགས་དང་སྤྱི་ཚོགས་ནི་ཆེས་ནུས་ཞན་ཡིན་ཁར་རྒྱུ་ནོར་དང་དབང་ཆ་ནི་མི་ཆེས་ཉུང་ཤས་ཀྱི་ལག་ཏུ་བསྒྲིལ་ཡོད། རྒྱལ་སྤྱིའི་བྱེད་ལས་ཀྱི་རྐྱེན་པས་སྲིད་དབང་སྒེར་འཛིན་ལམ་ལུགས་པ་ཚོར་ཕན་ཐོགས་ཡོང་བའམ། ཡང་ན། ཁོ་ཚོར་ཕྲན་བུ་ནུས་པ་ཞན་དུ་གཏོང་ཡང༌།
ཁོང་ཚོ་མུ་མཐུད་གནས་མིན་དེ་གཙོ་ཆེར་ནང་གི་ཆ་རྐྱེན་དག་ལ་རག་ལས་ཡོད།
གལ་ཏེ་རྒྱལ་ནང་གི་འགོག་རྒོལ་ལས་འགུལ་ཤུགས་ཆེ་ཞིག་ལ་རྒྱབ་སྐྱོར་བྱེད་ཀྱི་ཡོད་ཚེ་རྒྱལ་སྤྱིའི་གནོན་ཤུགས་དེ་ཞེ་དྲགས་ཕན་ཐོགས་ལྡན་པ་ཡོང་ཐུབ། དེའི་སྐབས་སུ་དཔེར་ན། རྒྱལ་སྤྱིའི་དཔལ་འབྱོར་གྱི་ཕྱིར་ལྡོག་དང་། ཚོང་ལས་བཀག་སྡོམ། རྒྱལ་འབྲེལ་ཐབས་བྱུས་ཀྱི་འབྲེལ་ཐག་གཅོད་པ། རྒྱལ་སྤྱིའི་སྒྲིག་འཛུགས་ཁག་ནས་ཕྱིར་འབུད། མཉམ་འབྲེལ་རྒྱལ་ཚོགས་ཀྱི་སྒྲིག་འཛུགས་ཁག་གིས་འོས་མིན་ཡིན་པའི་གསལ་བསྒྲགས་བྱེད་པ། གཞན་ཡང་དེ་དང་འདྲ་བ་རྣམས་ཀྱིས་ཕན་ཐོགས་ཆེན་པོ་ཡོང་ཐུབ། འོན་ཀྱང་རྒྱལ་ནང་གི་འགོག་རྒོལ་ལས་འགུལ་ཤུགས་ཆེ་ཞིག་མེད་ན་གཞན་གྱི་བྱེད་ལས་འདི་འདྲ་ཡོང་རྒྱུ་མེད། མི་སྙན་པའི་བདེན་པ་དེར་གདོང་ལེན།
མཇུག་བསྡོམས་དེ་ཁག་པོ་ཞིག་ཡིན། གལ་ཏེ་ཕན་ནུས་ཆེ་ཤོས་དང་འགྲོ་གྲོན་ཉུང་ཤོས་ཀྱི་སྟེང་ནས་སྲིད་དབང་སྒེར་འཛིན་ལམ་ལུགས་པ་ཞིག་ཁྲི་ལས་འབེབས་འདོད་ཡོད་ཚེ་གཤམ་གསལ་ཁ་ཚ་དགོས་གཏུགས་ཀྱི་ལས་དོན་བཞི་ཡོད།
བཙན་གནོན་མྱོང་བཞིན་པའི་རྒྱ་ཆེ་མི་མང་ནས་རང་ཉིད་ཀྱི་ཆོད་སེམས་དང་།
རང་གིས་རང་ལ་ཡིད་ཆེས། འགོག་རྒོལ་གྱི་རིག་རྩལ་བཅས་ནུས་ཤུགས་ཆེ་རུ་གཏོང་དགོས།
བཙན་གནོན་མྱོང་བཞིན་པའི་མང་ཚོགས་ཀྱི་རང་དབང་ལྡན་པའི་སྤྱི་ཚོགས་སྡེ་ཁག་དང༌། སྒྲིག་འཛུགས་ཁག་ནུས་ཤུགས་ཆེ་རུ་གཏོང་དགོས།
རྒྱལ་ནང་གི་འགོག་རྒོལ་ནུས་པ་སྟོབས་ཤུགས་ལྡན་པ་ཞིག་བསྐྲུན་དགོས་པ་དང་།
བཅིངས་གྲོལ་གྱི་ཆེད་དུ་གཞི་རྒྱ་ཆེ་བའི་འཐབ་བྱུས་ལྡན་པའི་འཆར་གཞི་བློ་གྲོས་ལྡན་པ་ཞིག་བཟོ་དགོས་ལ། འཆར་གཞི་དེ་ཐབས་མཁས་ཀྱི་ལམ་ནས་ལག་བསྟར་བྱེད་དགོས།
རང་དབང་གི་འཐབ་རྩོད་ནི་རང་རྐྱ་ཐུབ་པ་བཟོ་རྒྱུ་དང༌། འཐབ་རྩོད་སྡེ་ཁག་གི་ནང་གི་ནུས་ཤུགས་ཆེ་རུ་གཏོང་བའི་དུས་ཚོད་ཅིག་རེད། དེ་ཡང་ཅཱར་ལེས། སི་ཊི་ཝརཊི། པར་ནེལ་གྱིས་ ༡༨༧༩ དང་། ༡༨༨༠ སོ་སོའི་ནང་ཨ་ཡི་རིཤ་ཡི་ཁང་གླའི་ཐད་ལས་མཚམས་འཇོག་པའི་ལས་འགུལ་གྱི་སྐབས་སུ་བཤད་པ་ལྟར་རེད།
གཞུང་ལ་བློས་འགེལ་བྱེད་པ་དེར་ཕན་ཐོགས་མེད། ཁྱེད་ཚོས་རང་ཉིད་ཀྱི་ཆོད་སེམས་ཁོ་ནར་བློས་འགེལ་དགོས། མཉམ་རུབ་ཀྱི་སྒོ་ནས་རང་ཕན་ཐོགས་པ་བྱོས།
ཁྱེད་ཚོའི་དཀྱིལ་ནས་ཉམས་ཞན་པའི་རིགས་ཀྱི་ནུས་པ་ཤུགས་ཆེ་རུ་ཐོངས། ཚང་མ་རྡོག་རྩ་གཅིག་ཏུ་བསྒྲིལ་ཏེ་སྒྲིག་འཛུགས་ལྡན་པ་གྱིས་དང༌། ཁྱེད་ཚོར་རྒྱལ་ཁ་ཐོབ་དགོས་པ་རེད།
ཁྱེད་ཚོས་དྲི་བ་འདི་ཐག་གཅོད་ཀྱི་དོན་དུ་སྨིན་པ་བྱས་ཚར་བ་ཡིན་དུས་ད་ཆ་ཐག་མ་ཆོད་ཀྱི་བར་དུ་རྒྱུན་འཁྱོངས་ཐུབ་པ་བྱེད་དགོས།
རང་རྐྱ་ཐུབ་པའི་ནུས་པ་ཤུགས་ཆེ་ཞིག་དང༌། བློ་གྲོས་ལྡན་པའི་འཐབ་བྱུས།
སྒྲིག་ཁྲིམས་དང་སྙིང་སྟོབས་ལྡན་པའི་བྱེད་ལས། ལྷད་མེད་པའི་ནུས་སྟོབས་བཅས་ཀྱི་ཐད་དུ་སྲིད་དབང་སྒེར་འཛིན་ལམ་ལུགས་དེ་མཐའ་མ་འཐོར་ཞིག་འགྲོ་བ་ཡིན།
གང་ལྟར་མ་མཐར་ཡང་གོང་གསལ་དགོས་མཁོ་བཞི་དེ་ངེས་པར་དུ་ཚང་དགོས་པ་ཡིན།
གོང་གི་བགྲོ་གླེང་ནས་གསལ་བ་ལྟར། སྲིད་དབང་སྒེར་འཛིན་ལམ་ལུགས་ནས་ཐར་ཐབས་དེ་མཐའ་མའི་དོད་ལ་རང་ཉིད་གྲོལ་བར་འདོད་པའི་མང་ཚོགས་ཀྱི་ནུས་པ་དེར་རག་ལུས་པ་ཡིན། གོང་དུ་ལུང་འདྲེན་བྱས་པའི་ལམ་ལྷོངས་ལྡན་པའི་སྲིད་དོན་གྱི་བཀའ་བརྩི་དང་ལེན་མི་ཞུ་བའམ། ཡང་ན། སྲིད་དོན་ལ་དམིགས་པའི་འཚེ་བ་སྤངས་པའི་འཐབ་རྩོད་ཀྱི་ལོ་རྒྱུས་དེ་རྣམས་ཀྱིས་རྒྱ་ཆེ་མང་ཚོགས་ལ་རང་ཉིད་བཅིངས་ཐག་ལས་གྲོལ་བར་བྱེད་པའི་ཐབས་ལམ་ཡོད་པར་སྟོན་གྱི་ཡོད་ཀྱང་།
གདམ་ཁ་དེ་འཕེལ་སྐྱེད་མ་བྱུང་བར་ལུས་ཡོད། གཤམ་གསལ་ལེ་ཚན་ཁག་གི་ནང་དུ་ང་ཚོས་གདམ་ཁ་འདི་ཞིབ་ཅིང་ཕྲ་བར་བརྟག་དཔྱད་བྱེད་ཀྱི་ཡིན། འོན་ཀྱང་ང་ཚོས་ཐོག་མར་སྲིད་དབང་སྒེར་འཛིན་ལམ་ལུགས་ལྷུ་གཏོར་བའི་ཐབས་ལམ་གྲོས་མོལ་གྱི་གནད་དོན་ལ་གཟིགས་དགོས།

གཉིས་པ། གྲོས་མོལ་གྱི་ཉེན་ཁ་ཁག

ལེའུ་དང་པོའི་ནང་དུ་དཔྱད་ཞིབ་བྱས་པ་བཞིན་སྲིད་དབང་སྒེར་འཛིན་ལམ་ལུགས་པ་ཞིག་ལ་ཁ་གཏད་གཅོག་པར་ཚབས་ཆེའི་དཀའ་རྙོག་འཕྲད་སྐབས་མི་མང་འགའ་ཞིག་བྱ་བ་བྲལ་བའི་བཀའ་གསུང་ཅི་སྒྲུབ་ཞུ་བར་ཕྱིར་ཤིག་རྒྱབ་སྲིད། གཞན་ཚོས་མང་གཙོ་ཐོབ་པའི་རེ་བ་མ་མཐོང་བ་དང༌། གདུག་རྩུབ་དེ་དག་རྒྱུན་གཅོད་པར་ཞི་འདུམ་དང༌། ནང་འགྲིགས། གྲོས་མོལ་བཅས་བརྒྱུད་ན་དགེ་མཚན་འགའ་ཞིག་ཐོབ་པའི་རེ་བ་དང་བཅས་རྟག་བརྟན་དུ་མངོན་པའི་སྲིད་དབང་སྒེར་འཛིན་ལམ་ལུགས་པ་དང་མཉམ་དུ་ཞི་འགྲིགས་བྱེད་དགོས་པའི་མཐའ་བསྡོམས་རྒྱག་པའང་སྲིད། ཁ་ཡམ་དུ་མངོན་གསལ་ཅན་གྱི་གདམ་ཁ་མེད་པས་དེ་ལྟ་བུའི་བསམ་བློའི་གཏོང་སྟངས་ལ་ཡིད་འཕྲོག་པོ་ཡོད།
གདུག་རྩུབ་ཅན་གྱི་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་གནད་སྨིན་གྱི་འཐབ་རྩོད་དེ་ཡིད་སྤྲོ་བའི་གནས་སྟངས་ཤིག་མིན། ལམ་དེར་ངེས་ཅན་གྱིས་བསྐྱོད་དགོས་པ་གང་ཡིན་ནམ། ཚང་མས་རྒྱུ་མཚན་ལྡན་པ་བྱས་ཏེ་སྲིད་དབང་སྒེར་འཛིན་ལམ་ལུགས་དེ་ག་ལེར་མཇུག་བསྒྲིལ་རྒྱུར་ཕན་ཚུན་སྐད་ཆ་ཤོད་པ་དང༌། གྲོས་མོལ་བྱེད་རྒྱུའི་ལམ་ག་ཞིག་མི་འཚོལ་ལམ། མང་གཙོ་དོན་གཉེར་བ་ཚོས་སྲིད་དབང་སྒེར་འཛིན་པ་དེའི་འགྲོ་བ་མིའི་རིགས་ཀྱི་རྒྱུན་ཤེས་ལ་ཞུ་བ་བྱས་ཏེ་དབང་ཤེད་སྣ་རེ་སྣ་གཉིས་རིམ་པས་ཉུང་དུ་གཏོང་བའམ། གཅིག་བྱས་ན། མཐའ་མཇུག་ཏུ་མང་གཙོ་འཛུགས་སྐྲུན་བྱེད་པར་ཁས་ལེན་ཆ་ཚང་ཡོང་བའི་ཡིད་ཆེས་འགུགས་མི་ཐུབ་བམ།
མཚམས་རེ་བདེན་པ་ཆ་ཚང་ཕྱོགས་གཅིག་ལ་ཡོད་པ་མ་རེད་ཅེས་རྩོད་པ་བྱེད་ཀྱི་ཡོད། གཅིག་བྱས་ན་གནས་སྟངས་དཀའ་ངལ་ཆེ་བ་ཞིག་གི་ནང་དུ་ཀུན་སློང་ཡག་པོ་འཁྱེར་ཏེ་བྱ་བ་བྱས་ཡོད་སྲིད་པའི་སྲིད་དབང་སྒེར་འཛིན་པ་རྣམས་མང་གཙོ་དོན་གཉེར་བ་ཚོས་རྒྱུས་མ་ལོན་པ་ཡིན་ནམ། ཡང་ན་འགའ་ཤས་ཀྱིས་གལ་ཏེ་སྐུལ་མ་དང༌། བསླུ་བྲིད་འགའ་བྱས་ན་སྲིད་དབང་སྒེར་འཛིན་པ་ཚོས་རྒྱལ་ཁབ་ལ་འཕྲད་བཞིན་པའི་གནས་སྟངས་དཀའ་ངལ་ཅན་དེ་ནས་དགའ་པོའི་ངང་རང་ཉིད་ཕྱིར་འཐེན་བྱེད་ཀྱི་རེད་བསམ་སྲིད། ཚང་མར་ཁེ་ཕན་ཡོད་པའི་ཕྱོགས་གཉིས་རྒྱལ་བའི་ཐབ
ལམ་ཞིག་སྲིད་དབང་སྒེར་འཛིན་པ་ཚོར་ཕུལ་ན་འཐུས་པའི་རྩོད་པ་བྱེད་པའང་ཡོང་སྲིད། གལ་ཏེ་མང་གཙོའི་ཕྱོགས་འགལ་བ་དེས་སམ། ཡང་ན། སྲིད་གཞུང་ཞིག་གམ་རིག་རྩལ་ལྡན་པའི་སྐྱེ་བོ་དུ་མའི་རོགས་སྐྱོར་ལ་བརྟེན་ནས་འགལ་ཟླ་དེ་གྲོས་མོལ་གྱི་ལམ་ནས་ཞི་བའི་ཐོག་སེལ་རྒྱུར་འདོད་པ་བྱུང་ན་མུ་མཐུད་འཐབ་རྩོད་ཀྱི་ཉེན་ཁ་དང༌། གདུང་བ་དེ་དོན་མེད་རེད་ཅེས་རྩོད་པའང་བྱེད་སྲིད། དེ་ནི་དྲག་པོའི་དམག་འཐབ་ལས་ལྡོག་པའི་འཚེ་བ་སྤངས་པའི་འཐབ་རྩོད་ལྟ་བུ་འཐབ་རྩོད་དཀའ་ངལ་ཅན་ཞིག་ལས་གདམ་ག་བཟང་བ་མ་ཡིན་ནམ།
གྲོས་མོལ་གྱི་དགེ་མཚན་དང་སྙོབ་ཚད།
འགལ་ཟླའི་ནང་གི་གནད་དོན་གྱི་སྣ་ག་འགའ་ཞིག་སེལ་བ་ལ་གྲོས་མོལ་ནི་ཞེ་དྲགས་ཕན་ཐོགས་ཅན་གྱི་ལག་ཆ་ཞིག་ཡིན་པ་དང༌། འོས་ཤིང་འཚམས་པའི་སྐབས་སུ་ཁས་མི་ལེན་པ་དང་སྣང་ཆུང་བྱེད་རྒྱུ་མེད།
གང་དུ་གཞི་རྩའི་གནད་དོན་ལ་དོ་ཕོག་མེད་པ་དང༌། དེ་ལ་བརྟེན་ནས་ནང་འགྲིགས་ཤིག་ཁས་ལེན་འོས་པའི་གནས་སྟངས་འགའ་རེར་གྲོས་མོལ་དེ་འགལ་ཟླ་ཞིག་སེལ་བའི་ཐབས་ལམ་གལ་ཆེ་ཞིག་ཡོང་ཐུབ། ལས་གླ་མཐོ་བོ་ཡོང་ཆེད་དུ་ལས་མིའི་ལས་མཚམས་འཇོག་པ་དེ་འགལ་ཟླའི་ནང་དུ་གྲོས་མོལ་གྱི་ཐབས་ལམ་འོས་ཤིང་འཚམས་པའི་དཔེ་མཚོན་ཡག་པོ་ཞིག་རེད། གྲོས་མོལ་གྱི་ཐག་ཆོད་དེས་དེ་སྔ་རྩོད་ཟླ་ཕྱོགས་སོ་སོས་དངུལ་འབོར་གྱི་འཆར་གཞི་བཏོན་པ་དེ་གཉིས་ཀྱི་དབར
ལ་འཕར་ཆ་ཞིག་སྤྲོད་སྲིད། ཡིན་ན་ཡང་ཁྲིམས་མཐུན་ལས་མིའི་མཐུན་ཚོགས་དང་འབྲེལ་བའི་ལས་མིའི་འགལ་ཟླ་ནི་ཡ་ང་སྙིང་རྗེ་མེད་པའི་སྲིད་དབང་སྒེར་འཛིན་ལམ་ལུགས་ཤིག་མུ་མཐུད་གནས་ཡོད་པའམ། སྲིད་དོན་གྱི་རང་དབང་གི་འཛུགས་སྐྲུན་ལ་དོ་ཕོག་ཡོད་པའི་འགལ་ཟླ་དང་ཐ་དད་རེད།
ཕན་གནོད་འབྲེལ་ཡུལ་གྱི་གནད་དོན་རྣམས་ཆོས་ལུགས་དབང་འཛིན་དང༌།
འགྲོ་བ་མིའི་རང་དབང་གི་དོན་གནད་ཁག ཡང་ན་སྤྱི་ཚོགས་སྤྱིའི་མ་འོངས་འཕེལ་རྒྱས་ལྟ་བུ་གཞི་རྩའི་གནད་དོན་ཞིག་ལ་ཐུག་ཚེ་གྲོས་མོལ་གྱིས་འདོད་བློ་ཁེངས་པའི་གཉིས་མོས་ཀྱི་ཐག་ཆོད་ཅིག་ལ་སླེབས་རྒྱུའི་ལམ་ཞིག་སྤྲོད་ཀྱི་མེད། གཞི་རྩའི་གནད་དོན་འགའ་ཞིག་གི་ཐོག་ལ་ནང་འགྲིགས་བྱེད་རྒྱུ་མེད། མང་གཙོ་དོན་གཉེར་བ་ཚོར་ཕན་པའི་དབང་ཆའི་འབྲེལ་བར་འགྱུར་བ་ཐེབས་པ་ཞིག་བྱུང་བ་ཁོ་ནས་རྒྱན་བུར་བཙུགས་པའི་གཞི་རྩའི་གནད་དོན་དེ་འདོད་བློ་ཁེངས་པའི་སྲུང་སྐྱོབ་བྱེད་ཐུབ།
དེ་ལྟ་བུའི་འགྱུར་བ་དེ་འཐབ་རྩོད་བརྒྱུད་ཡོང་དགོས་པ་ལས་གྲོས་མོལ་ནས་མི་འབྱུང༌། འདིས་གྲོས་མོལ་གྱི་ཐབས་ལམ་རྩ་བ་ཉིད་ནས་བེད་སྤྱོད་གཏོང་རྒྱུ་མེད་ཅེས་པའི་དོན་མ་ཡིན། འདིར་ཤོད་པའི་དོན་གནད་དེ་ནུས་སྟོབས་ལྡན་པའི་མང་གཙོ་དོན་གཉེར་གྱི་ཕྱོགས་འགལ་ཞིག་མེད་པར་སྟོབས་ཤུགས་ལྡན་པའི་སྲིད་དབང་སྒེར་འཛིན་ལམ་ལུགས་ཤིག་གནས་ནས་དབྱུང་རྒྱུར་གྲོས་མོལ་ནི་དངོས་དོན་དང་མཚུངས
པའི་ལམ་ག་ཞིག་མ་རེད་བརྗོད་ཀྱི་ཡོད།
དེས་ན་གྲོས་མོལ་དེ་མཐའ་གཅིག་ཏུ་གདམ་ཁ་ཞིག་མིན་པ་སྲིད། རང་གི་གོ་གནས་ཐོག་ཉེན་ཁ་སྤུ་ཙམ་མེད་པ་འཚོར་བའི་བརྟན་པོར་བཙན་ས་བཟུང་བའི་སྲིད་དབང་སྒེར་འཛིན་པ་ཚོས་མང་གཙོ་དོན་དུ་གཉེར་བའི་ཕྱོགས་འགལ་བ་དང་མཉམ་གྲོས་མོལ་བྱེད་རྒྱུ་ཁས་ལེན་མི་བྱེད་པའང་སྲིད། ཡང་ན་གྲོས་མོལ་འགོ་ཚུགས་པ་དང་མང་གཙོ་དོན་གཉེར་གྱི་གྲོས་མོལ་པ་ཚོ་གར་སོང་ཆ་མེད་དུ་གྱུར་བས་སླར་གོ་ཐོས་མེད་པར་ཡོང་སྲིད།
གྲོས་མོལ་གྱིས་མགོ་སྒུར་བ་མིན་ནམ།
སྲིད་དབང་སྒེར་འཛིན་ལམ་ལུགས་པར་འགལ་ཟླ་དང༌། གྲོས་མོལ་ལ་མོས་པ་བྱེད་པའི་སྐྱེ་བོ་སྒེར་དང༌། སྡེ་ཁག་ཤས་ཆེ་བའི་ཀུན་སློང་ཡག་པོ་ཡོད། དམིགས་བསལ་གདུག་རྩུབ་ཅན་གྱི་སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་མཐའ་མའི་རྒྱལ་ཁ་མེད་པའི་དྲག་དམག་གི་འཐབ་རྩོད་ཅིག་ལོ་མང་རིང་མུ་མཐུད་པས་སྲིད་དོན་གྱི་དམིགས་ཡུལ་གང་ཡང་འཛིན་པའི་མང་ཚོགས་ཀྱིས་ཞི་བདེར་འདོད་མོས་བྱེད་པ་དེར་ཁག་མེད། གང་དུ་སྲིད་དབང་སྒེར་འཛིན་པ་ཚོར་དྲག་པོའི་སྟོབས་ཤུགས་གཞན་ལས་ལྷག་པ་ཡོད་པ་གསལ་པོ་ཡིན་པ་དང༌། རང་ཕྱོགས་མང་ཚོགས་ཀྱི་དབུས་སུ་སྲོག་སྐྱོན་དང་གཏོར་བཤིགས་མུ་མཐུད་བཟོད་དཀའ་བའི་སྐབས་སུ་གྲོས་མོལ་དག་དམིགས་བསལ་གྱིས་མང་གཙོ་དོན་གཉེར་བའི་དབུས་སུ་གནད་དོན་ཞིག་ཏུ་གྱུར་ངེས། དེ་འདྲའི་སྐབས་སུ་མང་གཙོ་དོན་གཉེར་བ་ཚོའི་དམིགས་ཡུལ་འགའ་ཞིག་གྲུབ་པ་དང་མཉམ་དུ་འཚེ་བ་དང་དེའི་ཁ་གཏད་འཚེ་བ་བྱེད་པའི་འཁོར་ལོ་དེའི་རྒྱུན་གཅོད་སྲིད་པའི་བགྲོད་ལམ་གཞན་ཞིག་འཚོལ་ཞིབ་བྱེད་པར་ཞེ་འདོད་ཆེན་པོ་ཡོང་གི་རེད།
སྲིད་དབང་སྒེར་འཛིན་ལམ་ལུགས་པ་ཞིག་གིས་མང་གཙོ་དོན་དུ་གཉེར་བའི་ཕྱོགས་འགལ་བ་དང་ལྷན་དུ་གྲོས་མོལ་བརྒྱུད་དེ་ཞི་བདེའི་ཆ་རྐྱེན་སྤྲོད་རྒྱུར་ཁས་ལེན་པ་ནི་ལྐོག་བྱུས་ཀྱི་བྱ་བ་ཞིག་ཡིན། སྲིད་དབང་སྒེར་འཛིན་པ་ཚོས་གལ་ཏེ་རང་གི་མི་མང་ལ་དམག་རྒྱག་རྒྱུ་དེ་མཚམས་བཞག་པ་ཡིན་ན་འཚེ་བའི་ལས་དེ་ཁོང་ཚོ་ཉིད་ནས་དེ་མ་ཐག་ཏུ་མཚམས་གཅོད་ཐུབ། ཁོང་ཚོས་རིན་གོང་སྤོར་གཅོག་གང་ཡང་མེད་པར་མ་སྐུལ་དང་བླངས་ཀྱིས་འགྲོ་བ་མིའི་ཆེ་མཐོང་དང་ཐོབ་ཐང་གི་བརྩི་བཀུར་སྐྱར་གསོ་དང༌། སྲིད་དོན་གྱི་བཙོན་པ་སློད་གྲོལ། མནར་གཅོད་མཚམས་འཇོག དྲག་དམག་གི་བཀོལ་སྤྱོད་མཚམས་འཇོག སྲིད་གཞུང་ནས་ཕྱིར་འཐེན།
མི་མང་ལ་དགོངས་དག་ཐུགས་བདེན་ཞུ་བ་བཅས་བྱེད་ཐུབ།
སྲིད་དབང་སྒེར་འཛིན་ལམ་ལུགས་པ་དེ་སྟོབས་ཤུགས་ཆེན་པོ་ཡོད་ན་ཡང་།
ཞེ་སུན་བཟོ་བའི་འགོག་རྒོལ་ཞིག་མཆིས་ཚེ། སྲིད་དབང་སྒེར་འཛིན་པ་དེས་ཞི་བདེ་ཡོང་ཐབས་སུ་ཟོག་རྫུ་བྱས་ཏེ་ཕྱོགས་འགལ་བ་ཚོ་མགོ་སྒུར་བའི་དོན་དུ་གྲོས་མོལ་བྱེད་རྒྱུར་འདོད་པ་ཡོང་སྲིད། གྲོས་མོལ་བྱེད་རྒྱུའི་མགྲོན་བརྡ་དེ་བློར་བབས་པོ་ཡོད་ཀྱང༌། གྲོས་མོལ་གྱི་ཁང་པའི་ནང་དུ་ཚབས་ཆེའི་ཉེན་ཁ་སྒུག་ཡོད་པ་ཡོང་སྲིད།
ཡང་དེ་ལས་ཟློག་སྟེ་ཕྱོགས་འགལ་བ་དེ་དམིགས་བསལ་གྱི་སྟོབས་ཤུགས་ཆེན་པོ་ཡོད་པ་དང༌། སྲིད་དབང་སྒེར་འཛིན་ལམ་ལུགས་དེར་དངོས་སུ་འཇིགས་སྣང་ཡོད་སྐབས། སྲིད་དབང་སྒེར་འཛིན་པ་ཚོས་རང་ཉིད་ཀྱི་སྟངས་འཛིན་དང་རྒྱུ་ནོར་གང་ཐུབ་ཅི་ཐུབ་ཉེན་སྐྱོབ་བྱེད་པའི་ཆེད་དུ་གྲོས་མོལ་གྱི་ལམ་འཚོལ་སྲིད། གནད་དོན་གཉིས་ཀའི་སྐབས་སུ་མང་གཙོ་དོན་གཉེར་བ་ཚོས་སྲིད་དབང་སྒེར་འཛིན་པ་ཚོར་ཁོང་ཚོའི་དམིགས་ཡུལ་བསྒྲུབ་པར་རམ་འདེགས་བྱེད་རྒྱུ་མེད།
སྲིད་དབང་སྒེར་འཛིན་པ་ཚོས་ཤེས་བཞིན་དུ་གྲོས་མོལ་བརྒྱུད་རིམ་གྱི་ནང་དུ་བཙུགས་པའི་རྙི་ལ་མང་གཙོ་དོན་གཉེར་བ་ཚོས་དྭོགས་ཟོན་བྱེད་དགོས། སྲིད་དོན་རང་དབང་གི་གཞི་རྩའི་གནད་དོན་ལ་ཐུག་སྐབས་གྲོས་མོལ་གྱི་མགྲོན་བརྡ་དེ་སྲིད་དབང་སྒེར་འཛིན་པ་ཚོས་རང་ཉིད་ཀྱིས་འཚེ་བའི་བྱ་བ་མུ་མཐུད་བཞིན་དུ་མང་གཙོ་དོན་གཉེར་བ་ཚོ་ཞི་བའི་ལམ་ནས་མགོ་སྒུར་ཐབས་ཀྱི་འབད་རྩོལ་ཞིག་ཡིན་སྲིད།
འགལ་ཟླའི་རྣམ་པ་དེ་འདྲ་བའི་ནང་དུ་གྲོས་མོལ་གྱི་འོས་སུ་བབས་པའི་བྱེད་ལས་གཅིག་པུ་དེ་ཐག་ཆོད་ལྡན་པའི་འཐབ་རྩོད་ཀྱི་མཇུག་ཏུ་སྲིད་དབང་སྒེར་འཛིན་པ་ཚོའི་དབང་ཆ་དེ་ནུས་པ་ལྡན་པའི་སྒོ་ནས་གཏོར་བཤིགས་བཏང་བ་དང༌། ཁོང་ཚོས་རྒྱལ་སྤྱིའི་གནམ་ཐང་ཞིག་ཏུ་རང་སྲོག་ཐར་བའི་བྲོས་ལམ་འཚོལ་བའི་གནས་སྐབས་ལྟ་བུར་ཡོང་གི་ཡོད།
གྲོས་མོལ་ནང་གི་དབང་ཆ་དང་དྲང་བདེན།
གལ་ཏེ་ལྟ་ཚུལ་འདི་གྲོས་མོལ་ཐོག་གི་འགྲེལ་བཤད་ཆེས་རྩུབ་མོ་ཞིག་ཏུ་འཚོར་ན་དེ་དང་འབྲེལ་བའི་རོལ་ཉམས་མཚར་སྡུག་ཀྱི་རྣམ་པ་འགའ་ཤས་མཐའ་གཉིས་སུ་མ་ལྷུངས་པ་བཟོ་དགོས། གྲོས་མོལ་བཀོལ་སྤྱོད་ཇི་ལྟར་ཡོང་མིན་གྱི་ཐད་ལ་རྟོག་དཔྱོད་གསལ་ཞིང་དག་པའི་དགོས་མཁོ་ཡོད།
གྲོས་མོལ་ནི་ཕྱོགས་གཉིས་ཀྱིས་དེ་གཉིས་དབར་ལ་འགལ་ཟླ་བཟོས་པའི་མི་མཐུན་པའི་གནད་དོན་དེ་འདྲ་མཉམ་གྱི་ཐོག་ནས་མཉམ་དུ་འཛོམས་ཏེ་བཀའ་མོལ་གནང་པ་བརྒྱུད་སེལ་ཐབས་བྱེད་པ་ཞིག་གི་གོ་དོན་མིན། དངོས་ཡོད་ཀྱི་གནས་སྟངས་གཉིས་ངེས་པར་དུ་དྲན་དགོས། དང་པོ་ནི། གྲོས་མོལ་གྱི་ནང་དུ་གྲོས་མོལ་བྱས་ཏེ་བྱུང་བའི་གྲོས་མཐུན་གྱི་ནང་དོན་དེ་འགལ་ཟླ་ཡོད་པའི་ལྟ་བ་དང་དམིགས་ཡུལ་གྱི་ལྟོས་བཅས་དྲང་བདེན་དེས་ཐག་གཅོད་བྱེད་ཀྱི་མེད། གཉིས་པ་ནི། གྲོས་མོལ་བྱས་ཏེ་བྱུང་བའི་ཁས་ཆོད་ཀྱི་ནང་དོན་དེ་ཕྱོགས་ངོ་རེའི་དབང་ཆའི་ནུས་པ་དེས་ཤས་ཆེར་ཐག་གཅོད་བྱེད་ཀྱི་ཡོད།
དཀའ་ཚེགས་ཅན་གྱི་དྲི་བ་མང་པོར་མནོ་བསམ་གཏོང་དགོས། ཅི་སྟེ་ཕྱོགས་གཞན་པ་དེས་གྲོས་མོལ་ཅོག་ཙེའི་སྟེང་དུ་ཁས་ཆོད་ཅིག་ཡོང་བར་ལམ་ལྷོངས་མ་བྱུང་ཚེ། ཟླ་ཚེས་རྗེས་མ་ཞིག་ཏུ་ཕྱོགས་ངོ་རེ་ནས་རང་རང་གི་དམིགས་ཡུལ་བསྒྲུབ་རྒྱུར་ག་རེ་བྱེད་ཐུབ་བམ། ཅི་སྟེ་ཁས་ཆོད་ཅིག་བྱུང་བའི་རྗེས་སུ་ཕྱོགས་གཞན་པ་དེས་ཁས་ཆོད་ལ་མ་ལྟོས་པར་རང་ཉིད་ཀྱི་དམིགས་ཡུལ་འཛིན་རྒྱུར་རང་ལ་ཡོད་པའི་ནུས་པ་སྤྱོད་པ་དང༌། ཁ་དན་ཚིག་ལ་མི་གནས་པ་བྱུང་ཚེ། ཕྱོགས་ངོ་རེ་ནས་ག་རེ་བྱེད་ཐུབ་བམ། ལག་ཏུ་ཡོད་པའི་གནད་དོན་གྱི་ལེགས་ཆ་དང་ཉེས་ཆར་དཔྱད་ཞིབ་བྱེད་པ་ཁོ་ནས་གྲོས་མོལ་ལ་ཐག་གཅོད་ཅིག་ཡོང་གི་མེད། དེ་དག་ཤས་ཆེར་བགྲོ་གླེང་བྱས་ན་འཐུས་ཀྱང༌། གྲོས་མོལ་ནང་གི་གྲུབ་འབྲས་ངོ་མ་དེ་འགྲན་རྩོད་བྱེད་པའི་སྡེ་ཁག་ཁག་གི་ལྟོས་བཅས་དང་ལྟོས་མེད་དབང་ཆའི་གནས་སྟངས་ཀྱི་དཔྱད་ཞིབ་ཅིག་ལས་ཡོང་བ་ཡིན། མང་གཙོ་དོན་གཉེར་བ་ཚོས་རང་གི་མ་མཐའི་ཐོབ་ཐང་དེ་མི་སྤྲོད་ཀ་མེད་བཟོ་བར་ག་རེ་བྱེད་ཐུབ་བམ། སྲིད་དབང་སྒེར་འཛིན་པ་ཚོས་རང་ཉིད་སྟངས་འཛིན་གྱི་གོ་སར་གནས་པ་དང༌། མང་གཙོ་དོན་གཉེར་བ་ཚོ་ནུས་མེད་བཟོ་བར་ག་རེ་བྱེད་ཐུབ་བམ། ཚིག་གི་ཕྲེང་བ་གཞན་ཞིག་གི་ལམ་ནས་བཤད་ན། གལ་ཏེ་ཁས་ཆོད་ཅིག་བྱུང་བ་ཡིན་ན། དེ་ནི་ཕྱོགས་ངོ་རེ་ནས་ཕྱོགས་གཉིས་ཀའི་དབང་ཆའི་ནུས་པ་བསྡུར་བའི་རོབ་རྩིས་དང་། འཐབ་རྩོད་དངོས་སུ་བྱུང་ན་རྗེས་འབྲས་ཇི་ཡོང་རྩིས་བརྒྱབ་པའི་གྲུབ་འབྲས་ཤིག་ཡིན་ངེས།
ཕྱོགས་ངོ་རེ་ནས་ཁས་ཆོད་ཅིག་ཡོང་བའི་དོན་དུ་ག་རེ་བློས་གཏོང་ཕོད་ཀྱི་ཡོད་མེད་སྐོར་ལའང་དོ་སྣང་ངེས་པར་སྤྲོད་དགོས། ལམ་ལྷོངས་ལྡན་པའི་གྲོས་མོལ་གྱི་ནང་དེར་མི་མཐུན་པ་ཆ་བགོ་བྱེད་པའི་ནང་འགྲིགས་ཤིག་ཡོད། ཕྱོགས་ངོ་རེ་ལ་རང་རང་གང་འདོད་པའི་ཆ་ཤས་རེ་ཐོབ་པ་དང་མཉམ་དུ་དམིགས་ཡུལ་གྱི་ཆ་ཤས་རེ་བློས་གཏོང་བྱེད་པ་ཡིན།
མཐའ་ལ་ལྷུངས་བའི་སྲིད་དབང་སྒེར་འཛིན་ལམ་ལུགས་ཀྱི་གནས་ཚུལ་བྱུང་སྐབས་མང་གཙོའི་ཕྱོགས་གཏོགས་ཀྱི་དཔུང་སྡེ་ཚོས་སྲིད་དབང་སྒེར་འཛིན་པ་དེར་ག་རེ་བློས་གཏོང་དགོས་སམ། སྲིད་དབང་སྒེར་འཛིན་པའི་དམིགས་ཡུལ་ག་རེ་ལྟ་བུ་མང་གཙོའི་ཕྱོགས་གཏོགས་ཀྱི་དཔུང་སྡེས་ངོས་ལེན་བྱེད་དམ། མང་གཙོ་དོན་གཉེར་བ་ཚོས་སྲིད་དོན་གྱི་ཚོགས་པའམ། ཡང་ན་དྲག་དམག་གི་སྣེ་ཁྲིད་གང་རུང་ཡིན་པའི་སྲིད་དབང་སྒེར་འཛིན་པ་དེར་མ་འོངས་པའི་སྲིད་གཞུང་དེའི་ནང་དུ་རྩ་ཁྲིམས་ཀྱི་ལམ་ནས་གཏན་འབེབས་བྱས་པའི་རྒྱུན་གནས་ཀྱི་གོ་གནས་ཤིག་སྤྲོད་དམ།
དེ་འདྲ་དེར་མང་གཙོའི་ལམ་ལུགས་གང་དུ་ཡོད་དམ། གྲོས་མོལ་གྱི་སྐབས་སུ་གང་བསམ་པ་དོན་གྲུབ་པའི་དབང་དུ་བཏང་ཡང་གཤམ་གསལ་འདི་ངེས་པར་དུ་འདྲི་དགོས། གྲུབ་འབྲས་ལ་ཞི་བདེ་ཇི་འདྲ་ཞིག་ཡོང་ངམ། གལ་ཏེ་དེ་འདྲ་བྱུང་ན་མང་གཙོ་དོན་གཉེར་བ་ཚོས་འཐབ་རྩོད་འགོ་འཛུགས་པའམ། མུ་མཐུད་པའི་སྐབས་དེར་ཡོད་པའི་མི་ཚེའི་གནས་སྟངས་ལས་བཟང་དུ་འགྲོའམ། ཡང་ན། ངན་དུ་འགྲོའམ།
ཁས་ལེན་རུང་ཞེས་པའི་སྲིད་དབང་སྒེར་འཛིན་པ།
སྲིད་དབང་སྒེར་འཛིན་པ་ཚོར་དབང་ཆ་དང༌། གོ་གནས། རྒྱུ་ནོར། སྤྱི་ཚོགས་ཀྱི་བཟོ་ལྟ་སྐྱར་བཟོ། དེ་དང་འདྲ་བ་ལ་སོགས་པ་ཁོང་ཚོའི་དབང་སྒྱུར་འོག་ཏུ་དམིགས་ཡུལ་དང་ཀུན་སློང་སྣ་ཚོགས་པ་ཞིག་ཡོད་སྲིད། གལ་ཏེ་ཁོང་ཚོས་རང་ཉིད་ཀྱི་སྟངས་འཛིན་གྱི་གོ་གནས་དེ་དོར་ན་འདི་དག་གཅིག་ཀྱང་འགྲུབ་ཐུབ་ཀྱི་མེད་པའི་གནས་སྟངས་དེ་ང་ཚོས་ཤེས་དགོས། གྲོས་མོལ་གྱི་གནས་སྐབས་སུ་སྲིད་དབང་སྒེར་འཛིན་པ་ཚོས་རང་ཉིད་ཀྱི་དམིགས་ཡུལ་གཅེས་འཛིན་བྱེད་རྒྱུའི་འབད་རྩོལ་བྱེད་ཀྱི་རེད།
གྲོས་མོལ་ཐག་ཆོད་གང་རུང་གི་ཐོག་ཏུ་སྲིད་དབང་སྒེར་འཛིན་པ་རྣམས་ཀྱིས་ཁས་ལེན་ཇི་འདྲ་བྱས་ཀྱང༌། སྲིད་དབང་སྒེར་འཛིན་པ་ཚོས་རང་གི་ཕྱོགས་འགལ་མང་གཙོ་དོན་གཉེར་བའི་ས་ནས་ཅི་གསུང་བཀའ་སྒྲུབ་ཐོབ་ཆེད་དུ་ཁས་ལེན་གང་པང་བྱེད་སྲིད་པ་དང༌། རྗེས་སུ་ངོ་ཚ་ཁྲེལ་གཞུང་བྲལ་བའི་ཐོག་ནས་གྲོས་ཆོད་དེ་རང་ནས་འགལ་སྲིད་པ་དེ་དུས་ནམ་ཡང་བརྗེད་དུ་མི་རུང༌།
གལ་ཏེ་མང་གཙོ་དོན་གཉེར་བ་ཚོས་དྲག་གནོན་ནས་བཟོལ་ཡང་ཐོབ་ཕྱིར་འགོག་རྒོལ་མཚམས་འཇོག་བྱེད་རྒྱུར་ཁས་བླངས་ན་ཁོང་ཚོ་ཆེས་ཡིད་ཐང་ཆད་སྲིད་པ་རེད། འགོག་རྒོལ་མཚམས་འཇོག་གིས་དྲག་གནོན་ཉུང་དུ་གཏོང་བ་ཧ་ལམ་དཀོན་པོ་རེད། རྒྱལ་ནང་དང་རྒྱལ་སྤྱིའི་ཕྱོགས་འགལ་གྱི་བཀག་རྒྱའི་ནུས་ཤུགས་དེ་མེད་པར་གྱུར་པ་དང་ལྷན་དུ་སྲིད་དབང་སྒེར་འཛིན་པ་ཚོས་བཙན་གནོན་དང་འཚེ་བ་བྱེད་རྒྱུ་དེ་སྔ་མ་ལས་གདུག་རྩུབ་ཆེ་རུ་གཏོང་ཡང་སྲིད། མང་ཚོགས་ཀྱི་འགོག་རྒོལ་འཐོར་ཞིག་ཕྱིན་པ་དེས་སྲིད་དབང་སྒེར་འཛིན་ལམ་ལུགས་པའི་གདུག་རྩུབ་དང་སྟངས་འཛིན་ལ་མཚམས་ཅན་གྱི་འགོག་རྐྱེན་བྱེད་པའི་ནུས་པ་དེ་མེད་པར་བཟོ་གི་ཡོད། དེ་ནས་བཙན་ཤེད་ཅན་གྱི་ས་སྐྱོང་ཚོས་རང་འདོད་བཞིན་སུ་ལའང་ཁ་གཏད་གཅོག་ཐུབ། ཀྲིཤིན་ལལ། ཤྲི་དྷརཱནི། ཡིས་གང་ད་ང་ཚོར་འགོག་རྐྱེན་གྱི་སྟོབས་ཤུགས་མེད་ས་དེ་ཁོ་ནར་བཙན་ཤེད་ཅན་གྱི་ས་སྐྱོང་ཚོས་རྨ་འབྱིན་པའི་ནུས་པ་ཡོད།
ཅེས་གསུངས།
གང་དུ་གཞི་རྩའི་གནད་དོན་རྣམས་རྒྱན་དུ་བཙུགས་ཡོད་པའི་འགལ་ཟླ་དེར་འགྱུར་བ་ཡོང་ཕྱིར་འགོག་རྒོལ་ངེས་ཅན་དུ་དགོས་པ་ལས་གྲོས་མོལ་མིན། ཧ་ལམ་དོན་རྐྱེན་ཚང་མའི་ནང་དུ་སྲིད་དབང་སྒེར་འཛིན་པ་རྣམས་དབང་ཆ་ནས་ཕྱིར་འབུད་བྱེད་པར་འགོག་རྒོལ་ངེས་པར་དུ་མུ་མཐུད་དགོས། ལམ་ལྷོངས་ནི་ཆེས་འོས་ཤིང་འཚམས་པ་དང་ནུས་ཤུགས་ཅན་གྱི་ཐབས་ཐབས་ལམ་ལྡན་པའི་འགོག་རྒོལ་གང་ཡོད་ཀྱི་བེད་སྤྱོད་མཁས་པོ་ཞིག་བརྒྱུད་དེ་ཐག་གཅོད་བྱེད་པ་ལས་གྲོས་མོལ་ཐག་ཆོད་ཀྱི་ལམ་ནས་མིན། རང་དབང་གི་ཆེད་དུ་འཐབ་རྩོད་བྱེད་མཁན་ཚོ་ལ་སྲིད་དོན་གྱི་བཀའ་བརྩི་དང་ལེན་མི་ཞུ་བའམ། འཚེ་བ་སྤངས་པའི་འཐབ་རྩོད་ནི་ཐབས་ལམ་ནུས་ཤུགས་ཆེ་ཤོས་དེ་ཡིན་པའི་སྐོར་ལ་རྗེས་སུ་ཞིབ་ཅིང་ཕྲ་བར་འཚོལ་ཞིབ་བྱེད་རྒྱུ་དེ་ང་ཚོའི་འདོད་པ་ཡིན།
ཞི་བདེ་ཅི་འདྲ་ཞིག་གམ།
གལ་ཏེ་སྲིད་དབང་སྒེར་འཛིན་པ་དང་མང་གཙོ་དོན་གཉེར་བ་ཚོ་ཞི་བདེའི་སྐོར་ལ་སྐད་ཆ་ཤོད་རྒྱུ་ཡིན་ན། ཉེན་ཁ་ཆེན་པོ་ཡོད་པའི་རྒྱུ་མཚན་ལ་བརྟེན་ནས་མནོ་བསམ་ཆེས་གསལ་པོ་གཏོང་དགོས། ཞི་བདེ་ཞེས་པའི་ཚིག་བེད་སྤྱོད་གཏོང་མཁན་ཚང་མས་རང་དབང་དང་དྲང་བདེན་ཡོད་པའི་ཞི་བདེ་དེ་འདོད་ཀྱི་མེད། མི་མང་འབུམ་ཕྲག་དུ་མར་མནར་གཅོད་གཏོང་མཁན་གྱི་སྙིང་རྗེ་བྲལ་བའི་སྲིད་དབང་སྒེར་འཛིན་པ་ཚོའི་གདུག་རྩུབ་ཅན་གྱི་བཙན་གནོན་ལ་ཅི་གསུང་བཀའ་སྒྲུབ་ཞུ་བ་དང༌། ཕྱིར་མི་མངོན་པའི་ཁས་ལེན་བྱེད་པ་ནི་ཞེ་བདེ་ངོ་མ་མ་ཡིན། ཧིཊ་ལར་གྱིས་རྒྱུན་དུ་ཞི་བདེ་དགོས་པ་བཤད་དུས་ཁོ་རང་གི་འདོད་པར་ཚང་མས་ཅི་གསུང་བཀའ་སྒྲུབ་ཞུ་དགོས་པའི་དོན་ཡིན། སྲིད་དབང་སྒེར་འཛིན་པའི་ཞི་བདེ་ཟེར་བ་དེ་ཤས་ཆེ་བར་བཙོན་ཁང་དང་དུར་ཁྲོད་ཀྱི་ཞི་བདེ་ལས་གཞན་པ་མིན།
ཉེན་ཁ་གཞན་ཡང་ཡོད། ཀུན་སློང་བཟང་པོ་ལྡན་པའི་གྲོས་མོལ་པ་ཚོས་སྐབས་རེ་གྲོས་མོལ་གྱི་དམིགས་ཡུལ་དང༌། གྲོས་མོལ་གྱི་བརྒྱུད་རིམ་གཉིས་ནོར་གྱི་ཡོད། གཞན་ཡང་མང་གཙོ་དོན་གཉེར་བའི་གྲོས་མོལ་པ་རྣམས་སམ། ཡང་ན།
གྲོས་མོལ་ལ་རམ་འདེགས་ཆེད་ངོས་ལེན་བྱས་པའི་ཕྱི་རྒྱལ་གྱི་གྲོས་མོལ་ཁྱད་མཁས་པ་ཚོས་སྙུ་གུ་གཡུགས་སྟངས་གཅིག་ལ་སྲིད་དབང་སྒེར་འཛིན་པ་ཚོར་ཁོང་ཚོས་རྒྱལ་སྲིད་བཙན་བཟུང་དང༌། འགྲོ་བ་མིའི་ཐོབ་ཐང་ལ་རྡོག་རོལ། གདུག་རྩུབ་བཙན་གནོན་བཅས་བྱས་པ་ལ་བརྟེན་ནས་དེ་སྔ་ཁོང་ཚོར་མེད་པའི་རྒྱལ་ནང་དང་རྒྱལ་སྤྱིའི་ཁྲིམས་མཐུན་ངོས་ལེན་དེ་སྤྲོད་སྲིད་པ་ཡིན། ཤིན་ཏུ་མཁོ་གནད་ཆེ་བའི་ཁྲིམས་མཐུན་ངོས་ལེན་དེ་མེད་པར་སྲིད་དབང་སྒེར་འཛིན་པ་ཚོས་དུས་ཚོད་ངེས་མེད་དུ་དབང་སྒྱར་མུ་མཐུད་བྱེད་མི་ཐུབ། ཞི་བདེའི་འགྲེལ་བརྗོད་པ་ཚོས་ཀྱང་ཁོང་ཚོར་ཁྲིམས་མཐུན་ངོས་ལེན་དེ་སྤྲོད་དུ་མི་རུང་།
རེ་བ་འོས་པའི་རྒྱུ་མཚན།
གོང་དུ་བཤད་པ་ལྟར། ཕྱོགས་འགལ་གྱི་འགོ་ཁྲིད་ཚོ་མང་གཙོའི་འཐབ་རྩོད་ཀྱི་རེ་བ་བྲལ་བའི་འཚོར་སྣང་དེའི་རྐྱེན་པས་གྲོས་མོལ་མ་བྱེད་རང་བྱེད་ཐུག་པ་ལྟ་བུ་འཚོར་སྲིད། འོན་ཀྱང་ནུས་པ་བྲལ་བའི་རང་བཞིན་ཅན་གྱི་འཚོར་བ་དེར་འགྱུར་བ་གཏོང་ཐུབ། སྲིད་དབང་སྒེར་འཛིན་ལམ་ལུགས་པ་ཚོ་རྟག་པ་མིན། སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་སྡོད་པའི་མང་ཚོགས་དེ་སྐྱོ་ཞན་གྱི་ངང་དུ་སྡོད་དགོས་པ་མེད་ལ། སྲིད་དབང་སྒེར་འཛིན་པ་ཚོ་ཡང་དུས་ཚོད་ངེས་མེད་དུ་དབང་ཆ་ཆེན་པོ་བྱེད་དུ་འཇུག་དགོས་པ་མེད། ཆེས་སྔ་མོ་ཞིག་ནས་ཨེ་རིས་ཊོ་ཊལ་གྱིས་"ཉུང་སྡེའི་སྲིད་གཞུང་དང༌། བཙན་ཤེད་ཅན་གྱི་ས་སྐྱོང་རྣམས་རྩ་ཁྲིམས་གང་ལས་ཀྱང་ཚེ་ཐུང་བ་ཡོད། ཕྱོགས་གང་ནས་བལྟས་ཀྱང་བཙན་ཤེད་ཅན་གྱི་ས་སྐྱོང་རྣམས་ཡུན་རིང་པོ་གནས་མེད།" ཅེས་གསུངས་ཡོད། དེང་རབས་ཀྱི་སྲིད་དབང་སྒེར་འཛིན་ལམ་ལུགས་པ་ཚོ་ཡང་གླགས་རྙེད་སླ་བ་ཡིན། ཁོང་ཚོའི་སྐྱོ་ཞན་གྱི་ཆ་རྣམས་མང་དུ་གཏོང་ཐུབ་པ་དང་།་སྲིད་དབང་སྒེར་འཛིན་པའི་དབང་ཆ་དེ་འཐོར་ཞིག་ཏུ་གཏོང་ཐུབ་པ་ཡིན། ༼ལེའུ་བཞི་པའི་ནང་དུ་ང་ཚོས་སྐྱོ་ཞན་གྱི་ཆ་འདི་དག་ཞིབ་ཕྲ་བརྟག་དཔྱད་བྱེད་ཀྱི་ཡིན།༽
ཉེ་བའི་ལོ་རྒྱུས་ཀྱིས་སྲིད་དབང་སྒེར་འཛིན་ལམ་ལུགས་པའི་གླགས་རྙེད་སླ་བའི་གནས་བབ་དང༌། གཞན་ལ་ལྟོས་ཏེ་དུས་ཡུན་ཐུང་ངུའི་ནང་དུ་ཁོང་ཚོ་འཐོར་ཞིག་ཏུ་འགྲོ་སྲིད་པ་སྟོན་གྱི་ཡོད། པོ་ལཎཌའི་ནང་གི་དམར་པོའི་སྲིད་དབང་སྒེར་འཛིན་ལམ་ལུགས་དེ་འཆམ་ལ་འབེབས་པར་ ༡༩༨༠ ནས་ ༡༩༩༠ བར་ལོ་བཅུ་ཙམ་འགོར་ཡང༌། ༡༩༨༩ ལོར་ཤར་འཇར་མན་དང༌། ཅེཀ་ཀོ་སོ་ལོ་ཝཀི་ཡའི་ནང་དུ་བདུན་ཕྲག་འགའ་ཤས་ལས་འགོར་མེད། ཕྱི་ལོ་ ༡༩༤༤ ནང་ཨེལ། སལ་ཝ་ཌོར་དང༌། གོ་ཊ་མ་ལའི་ནང་དུ་བཙན་ས་བཟུང་བའི་གདུག་རྩུབ་ཅན་གྱི་དྲག་དམག་སྲིད་དབང་སྒེར་འཛིན་པ་དེ་དག་གི་ཐད་ཀྱི་འཐབ་རྩོད་དེར་རོབ་རྩིས་བྱས་ན་བདུན་ཕྲག་གཉིས་རེ་ལས་དགོས་མཁོ་མ་བྱུང༌། ཨི་རཱན་ནང་གི་རྒྱལ་པོ་ཤཱཧ་ཡི་དྲག་དམག་ལ་བརྟེན་པའི་ནུས་སྟོབས་ཆེ་བའི་དབང་འཛིན་དེ་ཟླ་བ་འགའ་ཤས་ཀྱི་ནང་དུ་མགོ་གཏིང་སློག་པ་རེད། ༡༩༨༦ ལོར་ཕི་ལི་པིན་ནང་གི་མཱར་ཀོས་ཀྱི་སྲིད་དབང་སྒེར་འཛིན་ལམ་ལུགས་དེ་མང་ཚོགས་ཀྱི་ནུས་པའི་མདུན་དུ་བདུན་ཕྲག་འགའི་ནང་དུ་ཟགས་པ་རེད། ཨ་རི་གཞུང་གིས་ཀྱང་ཕྱོགས་འགལ་བ་ཚོའི་སྟོབས་ཤུགས་གསལ་པོ་བྱུང་དུས་སྲིད་འཛིན་མཱར་ཀོས་ལམ་སེང་བློས་བཏང་བ་རེད། ཕྱི་ལོ་ ༡༩༩༡ ཟླ་བ་བརྒྱད་པའི་ནང་སཱོ་ཝིཏ་སྤྱི་མཐུན་རྒྱལ་ཁབ་ནང་གི་མཁྲེགས་བཟུང་བའི་གཞུང་སྲིད་བཙན་འཕྲོག་བྱེད་རྩིས་ཀྱི་འབད་རྩོལ་དེ་ཉིན་འགའ་ཤས་ཀྱི་ནང་དུ་སྲིད་དོན་བཀའ་བརྩི་དང་ལེན་མི་ཞུ་བའི་སྒོ་ནས་བཀག་པ་རེད། དེའི་རྗེས་སུ་དེ་སྔ་དུས་ཡུན་རིང་པོར་དབང་སྒྱུར་བྱས་པའི་ཨུ་རུ་སུའི་མངའ་ཁོངས་རྒྱལ་ཁབ་མང་པོར་ཉིན་ཤས་དང༌། བདུན་ཕྲག་འགའ་ཤས། ཟླ་བ་འགའ་ཤས་ཀྱི་ནང་དུ་རང་བཙན་ཐོབ་པ་རེད།
འཚེ་བའི་ཐབས་ལམ་ལ་བརྟེན་ནས་གྲུབ་འབྲས་མྱུར་བ་དང༌། འཚེ་བ་སྤངས་པའི་ཐབས་ལམ་དེར་དུས་ཡུན་རིང་པོ་དགོས་ཀྱི་ཡོད་པའི་སྔར་ཡོད་བསམ་ཚུལ་རྙིང་པ་དེར་རྒྱུ་མཚན་ཡང་དག་མེད་པ་གསལ་པོ་རེད། སྤྱི་ཚོགས་དང་སྐབས་བབ་གནས་སྟངས་ལ་འགྱུར་བ་གཏོང་ཕྱིར་དུས་ཚོད་གང་འཚམས་དགོས་སྲིད་ཀྱང༌། སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་འཚེ་བ་སྤངས་པའི་འཐབ་རྩོད་ཀྱི་དངོས་འབྲེལ་འཐབ་འཛིངས་དེ་སྐབས་རེ་མྱུར་པོ་ཡོང་གི་ཡོད།
གྲོས་མོལ་ནི། རྩ་མེད་གཏོང་ཆེད་དུ་རྒྱུན་སྲིངས་པའི་དམག་འཐབ་ཀྱི་ཆ་དང༌།
དགྲ་ལ་མགོ་བཏགས་ཞུ་རྒྱུའི་ཆ་གཉིས་ཀ་ལས་ལྡོག་པའི་གདམ་ཁ་གཅིག་པུ་དེ་མ་ཡིན། གོང་དུ་བཤད་ཟིན་པའི་དཔེ་མཚོན་དང༌། དེ་བཞིན་ལེའུ་དང་པོར་བགྲང་པ་རྣམས་ཀྱིས་རང་དབང་དང་ཞི་བདེ་གཉིས་ཀར་མོས་པ་རྣམས་ལ་གདམ་ཁ་གཞན་ཞིག་ཡོད་པ་སྟོན་གྱི་ཡོད། དེ་ནི་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་ཡིན།

གསུམ་པ། དབང་ཆ་གང་ནས་བྱུང་ངམ།

སྤྱི་ཚོགས་ཤིག་ལ་རང་དབང་དང་ཞི་བདེ་གཉིས་ཀ་ཐོབ་པ་བྱ་རྒྱུ་དེ་ལས་སླ་པོ་ཞིག་མ་རེད། དེ་ལྟར་བསྒྲུབ་པ་ལ་འཆར་འགོད་དང༌། སྒྲིག་འཛུགས། འཐབ་བྱུས་ལྡན་པའི་རིག་རྩལ་ཆེན་པོ་བཅས་ཀྱི་དགོས་མཁོ་ཡོད། དེ་དག་ཚང་མ་ལས་ལྷག་པའི་དབང་ཆའི་དགོས་མཁོ་ཡོད། མང་གཙོ་དོན་གཉེར་བ་ཚོས་རང་ཉིད་ཀྱི་དབང་ཆ་ནུས་པ་ལྡན་པའི་ཐོག་ནས་བཀོལ་སྤྱོད་བྱེད་པའི་ནུས་པ་མེད་ཚེ། སྲིད་དབང་སྒེར་འཛིན་ལམ་ལུགས་ཤིག་འཆམ་ལ་འབེབས་རྒྱུ་དང༌། སྲིད་དོན་གྱི་རང་དབང་བསྐྲུན་ཐུབ་པའི་རེ་བ་བྱེད་རྒྱུ་མེད།
འོ་ན་འདི་ཇི་ལྟར་ཡོང་བ་ཡིན་ནམ། སྲིད་དབང་སྒེར་འཛིན་ལམ་ལུགས་དེ་དང་དེའི་དྲག་དམག་དང་ཉེན་རྟོག་པའི་དྲ་རྒྱ་ཆེན་པོ་དེ་དག་གཏོར་བཤིགས་གཏོང་བར་འདང་ངེས་བཞིན་པའི་དབང་ཆ་ཇི་འདྲ་ཞིག་མང་གཙོ་དོན་གཉེར་བའི་ཕྱོགས་འགལ་བ་ཚོས་བཀོལ་སྤྱོད་བྱེད་ཐུབ་བམ། དེའི་ལན་ནི་རྒྱུན་ལྡན་སྲིད་དོན་དབང་ཆའི་གོ་རྟོགས་སྣང་མེད་དུ་བཞག་པ་དེའི་ནང་དུ་ཡོད། གནད་འགག་དེ་ཤེས་པ་བྱེད་རྒྱུ་དེ་དཀའ་ལས་ཁག་པོའི་ལས་ཀ་ཞིག་མིན། གཞི་རྩའི་བདེན་པ་འགའ་ཞིག་ཞེ་དྲགས་ལས་སླ་པོ་རེད།
སྤྲེའུའི་རྗེ་བོའི་སྒྲུང་གཏམ།
སྲིད་དོན་དབང་ཆའི་གོ་རྟོགས་ཀྱི་ཐད་ལ་སྣང་མེད་བྱས་པའི་སྐོར་ལྟ་བུར་མཚོན་ན་བརྒྱ་ཕྲག་བཅུ་བཞི་པའི་ནང་དུ་ལེའུ་ཇི་ཡིས་རྒྱ་སྐད་དུ་བྲིས་པའི་བསླབ་བྱ་ཅན་གྱི་སྒྲུང་གཏམ་འདིས་ཆེས་ལེགས་པོ་གསལ་སྟོན་བྱེད་ཀྱི་ཡོད།
ཞིང་བྲན་ལམ་ལུགས་ཀྱི་རྒྱལ་ཁབ་ཆུའུ་ཟེར་བའི་ནང་དུ་རྒད་པོ་གཅིག་གིས་སྤྲེའུ་རྣམས་གཡོག་ཏུ་ཉར་ཏེ་འཚོ་ཞིང་གནས། ཆུའུའི་ནང་གི་མི་སྡེ་ཚོས་ཁོ་ལ་ཇུ་གོང་ངམ་སྤྲེའུའི་རྗེ་བོ་ཞེས་འབོད་ཀྱི་ཡོད།
ཞོགས་པ་རེ་རེ་བཞིན་རྒད་པོས་སྤྲེའུ་རྣམས་ཁང་པའི་བར་འཁྱམས་སུ་བསྐོངས་ཏེ་རྒན་ཤོས་དེར་གཞན་རྣམས་ཤིང་སྡོང་དང་ཤིང་ཕྲན་ནས་ཤིང་ཏོག་འཐུ་བར་ནགས་རིར་འཁྲིད་དགོས་པའི་བཀའ་གཏོང་གི་ཡོད། སྤྲེའུ་རེ་རེ་ནས་རང་གིས་འཐུས་པའི་ཤིང་ཏོག་གི་བཅུ་ཆ་གཅིག་རྒད་པོར་སྤྲོད་དགོས་པ་དེ་ཁྲིམས་ཡིན། དེ་ལྟར་སྤྲོད་མ་ཐུབ་མཁན་ཚོ་ལ་ཡ་ང་སྙིང་རྗེ་བྲལ་བའི་སྒོ་ནས་ཉེས་རྡུང་རག་གི་ཡོད། སྤྲེའུ་ཚང་མས་སྡུག་བསྔལ་ཚོད་མེད་མྱོང་གི་ཡོད་ཀྱང་བདེ་སྡུག་ཞུ་མ་ནུས།
ཉིན་གཅིག་སྤྲེའུ་ཆུང་ཆུང་ཞིག་གིས་སྤྲེའུ་གཞན་ཚོར་"ཤིང་འབྲས་ཅན་གྱི་ཤིང་སྡོང་དང་ཤིང་ཕྲན་ཚང་མ་རྒད་པོས་བཏབ་པ་རེད་དམ།" ཞེས་དྲིས། གཞན་དག་ཚོས་"མ་རེད། འདི་ཚོ་རང་བཞིན་གྱིས་སྐྱེས་པ་རེད།" ཅེས་བཤད། སྤྲེའུ་ཆུང་ཆུང་དེས་སྐྱར་དུ་"ང་ཚོས་རྒད་པོའི་ཆོག་མཆན་མེད་པར་ཤིང་ཏོག་འཁྱེར་ཆོག་གི་མ་རེད་དམ།" ཞེས་དྲིས། གཞན་དག་ཚོས་"རེད། ང་ཚོ་ཚང་མས་འཁྱེར་ཆོག་གི་རེད།" ཅེས་ལན་བཏབ། སྤྲེའུ་ཆུང་ཆུང་དེས་མུ་མཐུད་དེ་"དེ་འདྲ་ཡིན་ན་ང་ཚོས་རྒད་པོར་རྟེན་དགོས་པ་ཅི་ཡོད། ང་ཚོ་ཚང་མས་ཁོ་ལ་ཞབས་ཞུ་བྱེད་དགོས་པ་གང་ཡིན་ནམ།" ཞེས་དྲིས།
སྤྲེའུ་ཆུང་ཆུང་དེས་རང་གི་བརྗོད་པ་མ་རྫོགས་སྔོན་ལ་སྤྲེའུ་གཞན་ཚང་མ་དེ་མ་ཐག་ཏུ་གཉིད་ལས་སད་དེ་གནད་དོན་ཤེས་པ་བྱུང༌།
དེའི་མཚན་མོ་དེར་རྒད་པོ་གཉིད་དུ་སོང་བ་ཤེས་པ་དང༌། སྤྲེའུ་ཚོས་རང་ཉིད་བཙོན་དུ་འཇུག་སའི་རྡང་རའི་ར་སྐྱོར་ཚང་མ་བཅགས་ཏེ་རྡང་ར་ཆ་ཚང་གཏོར་བཤིགས་བྱས། ཁོང་ཚོས་རྒད་པོས་གསོག་འཇོག་བྱས་པའི་ཤིང་འབྲས་ཚང་མ་ཡང་ཤིང་ནགས་སུ་འཁྱེར་ཏེ་ཕྱིར་ལོག་ནམ་ཡང་མ་བྱས། རྒད་པོ་དེ་མཐའ་མཇུག་ཏུ་ལྟོགས་ཤི་ཐེབས་པ་རེད།
ཡུ་ལི་ཛི་ཡིས་"འཛམ་གླིང་ནང་དུ་མི་འགའ་ཤས་ཀྱིས་མགོ་སྐོར་བསླུ་བྲིད་ལ་བརྟེན་ནས་མང་ཚོགས་ལ་དབང་སྒྱར་བྱེད་པ་ལས་དྲང་བདེན་གྱི་རྩ་འཛིན་ལ་བརྟེན་ནས་བྱེད་ཀྱི་མེད། ཁོང་ཚོ་སྤྲེའུའི་རྗེ་བོ་དང་འདྲ་མཚུངས་མ་རེད་དམ། ཁོང་ཚོ་རང་ཉིད་མགོ་རྨོངས་པའི་རང་བཞིན་དེར་དོ་སྣང་མ་བྱུང་བ་རེད། ཁོང་ཚོའི་མང་ཚོགས་དེ་གཉིད་སངས་མ་ཐག་ཏུ་ཁོང་ཚོའི་མགོ་སྐོར་བསླུ་བྲིད་དེ་ལས་ཀ་བྱེད་རྒྱུ་མཚམས་ཆད་ཀྱི་རེད།" ཅེས་བརྗོད་ཡོད།
སྲིད་དོན་དབང་ཆའི་འབྱུང་ཁུངས་དགོས་ངེས་ཁག
རྩ་འཛིན་དེ་ལས་སླ་པོ་ཡིན། སྲིད་དབང་སྒེར་འཛིན་པ་ཚོ་ལ་ཁོང་ཚོས་དབང་སྒྱུར
བྱེད་པའི་མང་ཚོགས་ཀྱི་རམ་འདེགས་དེའི་དགོས་མཁོ་ཡོད། དེ་མེད་ན་སྲིད་དོན་དབང་ཆའི་འབྱུང་ཁུངས་དེ་ཁོང་ཚོས་གཅེས་སྲུང་དང་རྒྱུན་འཁྱོངས་བྱེད་ཐུབ་ཀྱི་མེད།
སྲིད་དོན་དབང་ཆའི་འབྱུང་ཁུངས་ཀྱི་ནང་དུ་གཤམ་གསལ་བསྡུས་ཡོད།
དབང་ཆ་ནི་དབང་འཛིན་པ་དེ་ཁྲིམས་མཐུན་ཡིན་པ་དང་མང་ཚོགས་ཀྱིས་དེའི་བཀའ་ལ་བརྩི་དགོས་པ་བཟང་སྤྱོད་ཀྱི་ལས་འགན་ཡིན་སྙམ་པའི་མང་ཚོགས་དབུས་ཀྱི་ཡིད་ཆེས་དེ་རེད།
མིའི་ནུས་ཤུགས་ནི་དབང་སྒྱུར་བ་དེར་རམ་འདེགས་དང༌། མཐུན་ལམ།
བཀའ་ལ་བརྩི་བ་བཅས་བྱེད་པའི་སྐྱེ་བོ་སྒེར་རམ། སྡེ་ཁག་གི་གལ་གནད་དང་གྲངས་འབོར་ལ་ཟེར།
རིག་རྩལ་དང་གོ་རྟོགས་ནི་བྱ་བ་དམིགས་བསལ་བ་ཞིག་ལག་བསྟར་བྱ་ཕྱིར་དབང་འཛིན་པ་དེར་དགོས་པ་དང༌། དེ་དག་མཐུན་འགྱུར་བྱེད་པའི་སྐྱེ་བོ་སྒེར་རམ། སྡེ་ཁག་ཚོས་མཁོ་སྤྲོད་བྱེད་པ་ལ་ཟེར།
མངོན་པར་མི་གསལ་བའི་ཆ་རྐྱེན་ནི་མང་ཚོགས་ཀྱིས་དབང་སྒྱུར་པ་དེའི་བཀའ་ལ་བརྩི་བ་དང༌། རམ་འདེགས་བྱེད་པར་བསྐུལ་སྲིད་པའི་སེམས་ཁམས་དང་ལྟ་བའི་ཆ་རྐྱེན་ལ་ཟེར།
དངོས་པོའི་མཐུན་རྐྱེན་ནི་མཁར་དབང་དང༌། རང་བྱུང་འཐོན་ཁུངས།
འགྲོན་དངུལ་གྱི་མཐུན་རྐྱེན། དཔལ་འབྱོར་ལམ་ལུགས། འགྲིམ་འགྲུལ་དང་གནས་འཕྲིན་གྱི་མཐུན་རྐྱེན་བཅས་ལ་དབང་སྒྱུར་བས་འགྲོ་རྒྱུགས་དང་སྟངས་འཛིན་ཇི་ཡོད་ཀྱི་ཚད་གཞི་ལ་ཟེར།
ཉེས་ཆད་ནི་དབང་འཛིན་པ་དེ་གནས་པ་དང༌། དེའི་སྲིད་བྱུས་རྣམས་ལག་བསྟར་བྱེད་པར་མཁོ་བའི་མཐུན་ལམ་དང་ཅི་གསུང་བཀའ་སྒྲུབ་ཡོང་བར་མཐུན་ལམ་མི་བྱེད་མཁན་དང་བཀའ་ལ་མི་བརྩི་མཁན་གྱི་ཐད་དུ་བཀོལ་སྤྱོད་བྱས་པའམ། འཇིགས་སྣང་སྐུལ་བའི་ཉེས་ཆད་ལ་ཟེར།
འོན་ཀྱང་འབྱུང་ཁུངས་འདི་དག་རྒྱ་ཆེ་མང་ཚོགས་ཀྱིས་དབང་འཛིན་པར་ངོས་ལེན་བྱེད་པ་དང༌། ཅི་གསུང་བཀའ་སྒྲུབ་དང་བཀའ་བརྩི་དང་ལེན་ཞུས་པ། གྲངས་ལས་འདས་པའི་མང་ཚོགས་དང་ཆེས་མང་བའི་སྒྲིག་འཛུག་ཁག་གིས་མཐུན་འགྱུར་བྱེད་པ་བཅས་ལ་རག་ལས་པ་ཡིན། འབྱུང་ཁུངས་དེ་དག་དབང་འཛིན་པར་ཐོབ་སྐལ་དུ་ཡོད་པ་ཞིག་མ་ཡིན།
ཆ་ཚང་བའི་མཐུན་ལམ་དང༌། བཀའ་བརྩི་དང་ལེན། རྒྱབ་སྐྱོར་བཅས་ཀྱིས་དགོས་ངེས་ཀྱི་དབང་ཆའི་འབྱུང་ཁུངས་ཀྱི་ཐོན་ཁུངས་འཕེལ་རྒྱས་གཏོང་བ་དང༌།
དེའི་རྐྱེན་པས་སྲིད་གཞུང་སུ་རུང་གི་དབང་ཆའི་ནུས་པ་རྒྱ་སྐྱེད་བྱེད་ཀྱི་ཡོད།
ཕྱོགས་གཞན་ནས་བཤད་ན། སྲིད་དབང་སྒེར་འཛིན་པ་དང་བཙན་འཛུལ་བ་ཚོའི་་ས་ནས་མང་ཚོགས་དང་སྒྲིག་འཛུགས་ཀྱི་མཐུན་ལམ་ཕྱིར་འཐེན་བྱས་པ་དེས་གང་ལ་དབང་སྒྱུར་པ་ཚང་མ་བརྟེན་དགོས་པའི་དབང་ཆའི་འབྱུང་ཁུངས་ཀྱི་ཐོན་ཁུངས་ཉུང་དུ་གཏོང་བ་དང་གཅོད་པའང་སྲིད། འབྱུང་ཁུངས་འདི་དག་དང་བྲལ་ན་དབང་སྒྱུར་པའི་དབང་ཆ་སྐྱོ་ཞན་དུ་འགྲོ་བ་དང༌། མཐའ་མར་ལྷུ་ཞིག་པ་ཡིན།
སྲིད་དབང་སྒེར་འཛིན་པ་ཚོས་རང་གི་གང་འདོད་ལྟར་བྱེད་རྒྱུའི་ཁོང་ཚོའི་ནུས་པ་དེར་འཇིགས་སྣང་བཟོ་བའི་བསམ་ཚུལ་དང་ལས་འགུལ་ལ་ཚོར་བ་རྣོ་བོ་ཡོད་པ་དེ་ཆོས་ཉིད་རེད། དེས་ན་སྲིད་དབང་སྒེར་འཛིན་པ་ཚོས་རང་ཉིད་ཀྱི་བཀའ་ལ་མི་བརྩི་མཁན་དང་། ལས་མཚམས་འཇོག་མཁན། མཐུན་ལམ་མི་བྱེད་མཁན་བཅས་ལ་འཇིགས་སྐུལ་བྱེད་པ་དང་ཉེས་པ་གཏོང་བ་བཅས་བྱེད་ངེས་རེད། འོན་ཀྱང་གནད་དོན་དེ་དེར་རྫོགས་མེད། དྲག་གནོན་མ་ཟད་གདུག་རྩུབ་ཀྱིས་ཀྱང་དབང་འཛིན་པ་དེས་ཆབ་སྲིད་སྐྱོང་བར་མཁོ་བའི་མཐུན་ལམ་དང་། ཅི་གསུང་བཀའ་སྒྲུབ་ཀྱི་དགོས་ངེས་ཚད་གཞིའི་འགོ་འཛུགས་ཤིག་རྟག་པར་སྐྲུན་གྱི་མེད།
གལ་ཏེ་དྲག་གནོན་ལ་མ་ལྟོས་པར་དབང་ཆའི་འབྱུང་ཁུངས་དེ་དུས་ཡུན་གང་འཚམས་རིང་དམ་བསྒྲགས་སམ། ཡང་ན། ཡོངས་སུ་གཅོད་ཐུབ་པ་བྱུང་ན། དེའི་འགོ་འཛུགས་ཀྱི་འབྲས་བུའི་དོད་དུ་སྲིད་དབང་སྒེར་འཛིན་པའི་ལམ་ལུགས་ཀྱི་ནང་དུ་ངེས་མེད་དང༌། མགོ་རྨོངས་ཀྱི་ཆ་རྣམས་འབྱུང་སྲིད། དེའི་རྗེས་སུ་སྲིད་དབང་སྒེར་འཛིན་ལམ་ལུགས་པའི་དབང་ཆའི་ནུས་པ་མངོན་གསལ་དོད་པོས་སྐྱོ་རུ་འགྲོ་བར་ངེས། དུས་ཡུན་འདིའི་རིང་ལ་དབང་ཆའི་འབྱུང་ཁུངས་བཀག་སྐྱིལ་བྱས་པ་དེས་དབང་འཛིན་པ་དེ་ནུས་མེད་དང་ཚུ་འཐོར་བ་ཞིག་བཟོ་ཐུབ་ལ། གནས་ཚུལ་ཚབས་ཆེའི་སྐབས་སུ་འཐོར་ཞིག་ཏུ་འགྲོ་བའང་བཟོ་ཐུབ་པ་ཡིན། མགྱོགས་པོ་དང་གུལ་པོ་ཇི་ལྟར་ཡང༌། སྲིད་དབང་སྒེར་འཛིན་པའི་དབང་ཆ་དེར་སྲིད་དོན་གྱི་མུ་གེ་ཐེབས་ཏེ་ཤི་གི་རེད།
གཞུང་ཇི་འདྲ་ཞིག་ཡིན་རུང་རང་དབང་ངམ་བཙན་ཤེད་ཀྱི་ཚད་གཞི་དེ་རང་དབང་འདོད་པའི་མི་སེར་གྱི་ལྟོས་བཅས་ཆོད་སེམས་དང༌། རང་ཉིད་བྲན་གཡོག་ཏུ་བཀོལ་བའི་འབད་རྩོལ་དེ་འགོག་པའི་ནུས་པ་དང་འདུན་པའི་སྣང་བརྙན་ཞིག་ཡིན།
མང་ཚོགས་ཀྱི་བསམ་ཚུལ་ལས་ལྡོག་སྟེ། གཅིག་བསྡུས་སྲིད་དབང་སྒེར་འཛིན་ལམ་ལུགས་པ་ཚོ་ཡང་རང་གི་དབང་སྒྱུར་བྱེད་པའི་སྤྱི་ཚོགས་དང༌། རྒྱ་ཆེ་མང་ཚོགས་ལ་བརྟེན་ཡོད། དཔེར་ན། ༡༩༥༣ ནང་སྲིད་དོན་ཚན་རིག་པ་ཀཱརླ།
ཌབ་ལུ། ཌུཅ། ཡིས་གསུངས་དོན་དུ།
གཅིག་བསྡུས་དབང་ཆ་དེ་གལ་ཏེ་ཡང་ཡང་བེད་སྤྱོད་གཏོང་དགོས་པ་མ་བྱུང
ཚེ་ཁོ་ནར་ཤུགས་ཆེན་པོ་ཡོད། གལ་ཏེ་གཅིག་བསྡུས་དབང་ཆ་དེ་མི་མང་ཡོངས་རྫོགས་ཀྱི་ཐད་དུ་དུས་རྒྱུན་དུ་བེད་སྤྱོད་གཏོང་དགོས་ཚེ་དུས་ཡུན་རིང་པོའི་བར་ཤུགས་ཆེན་པོ་གནས་སྡོད་མི་ཐུབ། གཅིག་བསྡུས་དབང་འཛིན་པ་ཚོར་རང་གི་མི་སེར་ལ་སྟངས་འཛིན་བྱེད་ཕྱིར་སྲིད་གཞུང་མི་འདྲ་བ་གཞན་ལས་མང་བའི་དབང་ཆའི་དགོས་མཁོ་ཡོད། དེ་འདྲའི་དབང་འཛིན་པ་ཚོར་མང་ཚོགས་ཀྱི་དབུས་སུ་ཁྱབ་ཆེ་བ་དང༌། བློ་གཏད་པའི་བཀའ་བརྩི་་དང་ལེན་གྱི་གོམས་གཤིས་ཀྱི་དགོས་པ་ཆེན་པོ་ཡོད། དེར་མ་ཟད་དགོས་མཁོ་བྱུང་ན་མ་མཐར་ཡང་དེས་བློས་འགེལ་འོས་པའི་མང་ཚོགས་ཀྱི་ཆ་ཤས་གང་འཚམས་ཤིག་གི་བྱ་འགུལ་ཅན་གྱི་རྒྱབ་སྐྱོར་ལ་ལྟོས་དགོས་པ་ཡིན།
དབྱིན་ཡུལ་གྱི་བརྒྱ་ཕྲག་བཅུ་དགུ་པའི་ཁྲིམས་དོན་མཁས་པ་ཇོན། ཨོས྄་ཊིན།
གྱིས་སྲིད་དབང་སྒེར་འཛིན་ལམ་ལུགས་པ་ཞིག་གིས་འདོད་བློ་མ་ཁེངས་པའི་མང་ཚོགས་ལ་གདོང་ལེན་བྱེད་པའི་གནས་སྟངས་འགྲེལ་བརྗོད་བྱས་ཡོད། ཨོས་ཊིན་གྱིས་"གལ་ཏེ་མི་མང་མང་ཆེ་བས་སྲིད་གཞུང་གཏོར་བཤིགས་གཏོང་རྒྱུ་དང་།
དེའི་དོན་དུ་དྲག་གནོན་མྱོང་འདོད་ཡོད་པའི་སེམས་ཐག་ཆོད་ན། དེ་དུས་སྲིད་གཞུང་དེའི་སྟོབས་ཤུགས་རྒྱབ་སྐྱོར་བྱེད་མཁན་དང་བཅས་པས་སྡང་ཟུག་ཡོད་པའི་སྲིད་གཞུང་དེར་ཕྱིའི་རྒྱལ་ཁབ་ཀྱི་རམ་འདེགས་ཐོབ་ཀྱི་ཡོད་ཀྱང་དེར་གཅེས་སྲུང་མི་ཐུབ།
བཀའ་བརྩི་དང་ལེན་མི་ཞུ་བའི་མང་ཚོགས་དེ་གཏན་དུ་གནས་པའི་བཀའ་བརྩི་དང་ལེན་དང་འཁོར་གཡོག་ཏུ་བཀོལ་སྤྱོད་ཀྱི་ནང་དུ་བཙན་ཤེད་ཀྱིས་སྐྱར་སློག་བྱེད་མི་ཐུབ། " ཅེས་མཇུག་བསྡོམས་བྱས་ཡོད།
ནིཀོ་ལོ། མེཀེ་ཝི་ལིས་ཆེས་སྔ་མོ་ཞིག་ནས་"གང་གི་ཐད་དུ་མི་མང་ཡོངས་རྫོགས་དགྲར་ལངས་པའི་རྒྱལ་སྲས་དེས་རང་ཉིད་སྲུང་སྐྱོབ་ནམ་ཡང་བྱེད་མི་ཐུབ་པ་དང༌། ཁོས་གདུག་རྩུབ་ཇི་ཙམ་ཆེ་བ་བྱས་པ་དེའི་ཚོད་ཀྱིས་ཁོའི་དབང་འཛིན་སྐྱོ་རུ་འགྲོ་བ་ཡིན།" ཞེས་གསུངས་ཡོད།
ནཱཛིའི་བཙན་འཛུལ་གྱི་ཐད་དུ་དཔའ་ཉམས་ལྡན་པའི་ནོར་ཝེ་ཡི་འགོག་རྒོལ་བ་ཚོ་དང༌། དེ་བཞིན་ལེའུ་དང་པོར་ལུང་འདྲེན་བྱས་པ་ལྟར། པོ་ལེནཌི་དང་། འཇར་མན། ཅེཀ་སོལོ་ཝཀ་གཞན་ཡང་སྙིང་སྟོབས་ཅན་མང་པོས་དམར་པོའི་བཙན་འཛུལ་དང༌། སྲིད་དབང་སྒེར་འཛིན་ལམ་ལུགས་པའི་ཐད་དུ་འགོག་རྒོལ་བྱས་ཏེ་མཐའ་མཇུག་ཏུ་ཡོ་རོབ་ནང་གི་དམར་པོའི་དབང་སྒྱུར་འཐོར་ཞིག་གཏོང་བར་རམ་འདེགས་བྱས་པ་རྣམས་ཀྱིས་ངེས་ཤེས་འདི་དག་སྲིད་དོན་དང་འབྲེལ་བའི་ལག་ལེན་དུ་བཀོལ་སྤྱོད་བྱས་པ་སྟོན་གྱི་ཡོད། འདི་ནི་གནས་ཚུལ་གསར་པ་གང་ཡང་མིན།
པེལེ་བེན་ཚོས་རོ་མན་རྗེ་བོ་ཚོ་ནས་མཐུན་ལམ་ཕྱིར་འཐེན་བྱས་པའི་འཚེ་བ་སྤངས་པའི་འཐབ་རྩོད་ཀྱི་གནས་ཚུལ་རྣམས་མ་མཐར་ཕྱི་ལོའི་སྔོན་གྱི་ལོ་ ༤༩༤ བར་དུ་ཕྱིར་ཤིག་བྱེད་ཐུབ། འཚེ་བ་སྤངས་པའི་འཐབ་རྩོད་ནི་ཨེ་ཤི་ཡ་དང་། ཨཕ་རི་ཀ་ཨ་མེ་རི་ཀ་ཨོས་ཏྲེ་ལི་ཡ། ཞི་བདེའི་གླིང་ཕྲན་ཁག དེ་བཞིན་ཡོ་རོབ་དང་བཅས་པའི་ཁྱོན་ཡོངས་ལ་མང་ཚོགས་ཀྱིས་གནས་སྐབས་སྣ་ཚོགས་སུ་བཀོལ་སྤྱོད་བྱས་ཡོད།
སྲིད་གཞུང་གི་དབང་ཆར་སྟངས་འཛིན་ཡོད་དང་མེད་ཀྱི་ཚད་གཞི་ཐག་གཅོད་བྱེད་པར་ཤིན་ཏུ་གལ་གནད་ཆེ་བའི་ཆ་རྐྱེན་གྱི་ནང་ནས་གསུམ་ནི།
༡ གཞུང་གི་དབང་ཆར་བཅད་མཚམས་བཟོ་བའི་མང་ཚོགས་ཀྱི་ལྟོས་བཅས་འདུན་པ་དང་།
༢ དབང་ཆའི་འབྱུང་ཁུངས་རྣམས་སྡེབ་ལ་ཕྱིར་འཐེན་བྱེད་པའི་མི་སེར་གྱི་རང་དབང་ལྡན་པའི་སྒྲིག་འཛུགས་དང་ཚོགས་པ་ཁག་གི་ལྟོས་བཅས་ཀྱི་སྟོབས་ཤུགས།
༣ རྒྱ་ཆེ་མང་ཚོགས་ནས་རང་ཉིད་ཀྱི་མོས་མཐུན་དང་རམ་འདེགས་བཀག་སྐྱིལ་བྱེད་པའི་ལྟོས་བཅས་ཀྱི་ནུས་པ་བཅས་ཡིན།
མང་གཙོ་ཅན་གྱི་དབང་ཆའི་ལྟེ་གནས།
མང་གཙོའི་སྤྱི་ཚོགས་ཀྱི་ཁྱད་ཆོས་གཅིག་ཡོད་པ་དེ་ནི། སྲིད་གཞུང་ལས་ལོགས་སུ་གཞུང་འབྲེལ་མ་ཡིན་པའི་སྡེ་ཁག་དང༌། སྒྲིག་འཛུགས་རང་དབང་ཅན་དུ་མ་ཞིག་ཡོད་པ་དེ་ཡིན། འདི་དག་གི་ནང་དུ་དཔེར་ན། ནང་མི་དང༌། ཆོས་ཕྱོགས་ཀྱི་སྒྲིག་འཛུགས། རིག་གཞུང་ཚོགས་པ། རྩེད་མོའི་སྐྱིད་སྡུག དཔལ་འབྱོར་དང་འབྲེལ་བའི་སྒྲིག་འཛུགས། ཚོང་འབྲེལ་སྤྱི་མཐུན། སློབ་ཕྲུག་ཚོགས་པ། སྲིད་དོན་ཚོགས་པ། གྲོང་གསེབ། ཁྱིམ་མཚེས་མཐུན་ཚོགས། སྐྱེད་ཚལ་འདེབས་ལས་སྐྱིད་སྡུག འགྲོ་བ་མིའི་ཐོབ་ཐང་གི་སྒྲིག་འཛུགས། རོལ་དབྱངས་སྡེ་ཁག སྒྱུ་རྩལ་རྩོམ་སྒྲིག་ཚོགས་པ། དེ་མིན་གཞན་ཁག་བཅས་བསྡུས་ཡོད། རང་རང་གི་དམིགས་ཡུལ་བསྒྲུབ་པ་དང༌། དེ་བཞིན་སྤྱི་ཚོགས་ཀྱི་དགོས་མཁོ་སྒྲུབ་པའི་རོགས་སྐྱོར་བྱེད་པ་ལའང་སྒྲིག་འཛུགས་འདི་དག་གལ་ཆེན་པོ་ཡིན།
དེའི་སྟེང་དུ་སྒྲིག་འཛུགས་འདི་དག་ལ་སྲིད་དོན་གྱི་གནད་འགག་ཆེན་པོ་ཡོད།
སྲིད་གཞུང་ངམ་སྡེ་ཁག་གཞན་གྱིས་སྒྲིག་འཛུགས་འདི་དག་གི་ཁེ་ཕན་དང༌། ལས་འགུལ། དམིགས་ཡུལ་བཅས་ལ་དྲང་བདེན་མིན་པའི་ཐེ་བྱུས་བྱེད་པ་མངོན་དུས་འགོག་རྒོལ་བྱེད་པ་དང༌། དེ་བཞིན་སྤྱི་ཚོགས་ཀྱི་ཁ་ཕྱོགས་བསྒྱུར་བ་ལ་ཤུགས་རྐྱེན་སྤྲོད་ཐུབ་པའི་མང་ཚོགས་ལ་སྒྲིག་འཛུགས་འདི་དག་གིས་སྡེ་ཁག་དང༌། སྒྲིག་འཛུགས་ཀྱི་རང་བཞིན་ལྡན་པའི་གཞི་རྟེན་སྤྲོད་ཀྱི་ཡོད། འདི་འདྲའི་སྡེ་ཁག་གི་ཚོགས་མི་མིན་པའི་གང་ཟག་ཁེར་རྐྱང་གིས་སྤྱི་ཚོགས་ལ་ཕན་གནོད་འབྲེལ་བའི་ནུས་པ་དེ་ཙམ་སྟོན་ཐུབ་ཀྱི་མེད་ན། སྲིད་གཞུང་དང་སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་དེ་བས་ནུས་པ་ཐོན་དཀའ་བ་ཡིན།
རྒྱུ་མཚན་དེར་བརྟེན་གལ་ཏེ་སྲིད་དབང་སྒེར་འཛིན་པ་ཚོས་དེ་འདྲའི་སྒྲིག་འཛུགས་ཀྱི་རང་དབང་དང་རང་སྐྱོང་འཕྲོག་པ་ཡིན་ན་རྒྱ་ཆེ་མང་ཚོགས་དེ་གང་འཚམས་འུ་ཐུག་ཐབས་ཟད་ཆགས་ཀྱི་རེད། དེ་བཞིན་གལ་ཏེ་སྒྲིག་འཛུགས་འདི་དག་ངོ་རེ་བཞིན་དབུས་ཀྱི་དབང་འཛིན་པས་བཙན་ཤེད་ཀྱིས་སྟངས་འཛིན་བྱས་པའམ།
ཡང་ན། དེའི་གོ་སར་སྟངས་འཛིན་འོག་ཡོད་པའི་སྒྲིག་འཛུགས་ཁག་གསར་འཛུགས་བྱེད་ཐུབ་པ་སོགས་བྱུང་ཚེ། དེས་སྤྱི་ཚོགས་ཚོགས་མི་སྒེར་དང་ས་ཆའི་རྒྱ་ཁྱོན་གཉིས་ཀར་དབང་སྒྱུར་བྱེད་པར་བེད་སྤྱོད་གཏོང་ཐུབ།
ཡིན་ན་ཡང་སྲིད་གཞུང་གི་སྟངས་འཛིན་གྱི་ཕྱི་ལ་གནས་པའི་རང་དབང་ལྡན་པའི་སྤྱི་དམངས་སྒྲིག་འཛུགས་འདི་དག་གི་རང་དབང་དང་རང་སྐྱོང་དེ་རྒྱུན་འཁྱོངས་སམ། སྐྱར་གསོ་ཐུབ་ཚེ་འདི་དག་ནི་སྲིད་དོན་གྱི་བཀའ་བརྩི་དང་ལེན་མི་ཞུ་བ་ལག་ལེན་བསྟར་རྒྱུ་ལ་ཤིན་ཏུ་གལ་ཆེན་ཡིན། གང་དུ་སྲིད་དབང་སྒེར་འཛིན་ལམ་ལུགས་པ་རྣམས་འཐོར་ཞིག་ཏུ་སོང་བའམ། སྐྱོ་ཞན་དུ་ཕྱིན་པའི་གོང་གསལ་ལུང་འདྲེན་བྱས་པའི་དཔེ་མཚོན་རྣམས་ཀྱི་ཐུན་མོང་གི་ཁྱད་ཆོས་དེ་རྒྱ་ཆེ་མང་ཚོགས་དང་དེའི་སྒྲིག་འཛུགས་ཁག་གིས་སྲིད་དོན་གྱི་བཀའ་བརྩི་དང་ལེན་མི་ཞུ་བའི་གནད་འགག་དེ་སྙིང་སྟོབས་ཀྱི་སྒོ་ནས་མང་ཚོགས་དང་སྦྲགས་བཀོལ་སྤྱོད་བྱ་རྒྱུ་དེ་ཡིན།
གོང་དུ་བཤད་པ་ལྟར། དབང་ཆའི་ལྟེ་གནས་འདི་དག་གིས་གང་དུ་མང་ཚོགས་ཀྱིས་སྲིད་དབང་སྒེར་འཛིན་པའི་སྟངས་འཛིན་ལ་འགོག་རྒོལ་ལམ་གནོན་ཤུགས་སྤྲོད་ཐུབ་པའི་སྒྲིག་འཛུགས་ཀྱི་གཞི་རྟེན་བྱེད་ཀྱི་ཡོད། མ་འོངས་པར་འདི་དག་ནི་རང་དབང་ལྡན་པའི་སྤྱི་ཚོགས་ཞིག་ལ་མེད་དུ་མི་རུང་བའི་བཀོད་པའི་གཞི་རྟེན་གྱི་ཆ་ཤས་ཆགས་ཀྱི་རེད། དེར་བརྟེན་དེ་དག་གི་རང་དབང་དང་སྐྱེད་འཕེལ་ནི་རང་དབང་འཐབ་རྩོད་ལམ་ལྷོངས་ལྡན་པ་ཡོང་བ་ལ་དགོས་ངེས་ཅན་ཞིག་ཡིན།
གལ་ཏེ་སྲིད་དབང་སྒེར་འཛིན་ལམ་ལུགས་པ་དེ་སྤྱི་ཚོགས་ཀྱི་རང་དབང་ལྡན་པའི་སྒྲིག་འཛུགས་ཁག་གཏོར་བཤིགས་དང༌། སྟངས་འཛིན་བྱེད་རྒྱུར་ལམ་ལྷོངས་ཆེ་ཙམ་བྱུང་སོང་ན། འགོག་རྒོལ་བ་ཚོས་རང་དབང་ལྡན་པའི་སྤྱི་ཚོགས་ཀྱི་སྡེ་ཁག་གམ། སྒྲིག་འཛུགས་གསར་པ་བཟོ་བའམ། ཡང་ན། འཚོ་བཞིན་པའམ། ཆ་ཤས་སུ་འཚོ་བཞིན་པའི་སྒྲིག་འཛུགས་ཁག་གི་སྟེང་དུ་མང་གཙོ་ཅན་གྱི་སྟངས་འཛིན་སྐྱར་ནན་བྱེད་རྒྱུ་དེ་གལ་ཆེན་པོ་ཡིན། ཕྱི་ལོ་ ༡༩༥༦ ནས་ ༡༩༥༧ བར་གྱི་ཧང་གྷེ་རི་ཡི་གསར་བརྗེའི་སྐབས་སུ་དངོས་སྐྱོང་མང་གཙོའི་ལྷན་ཚོགས་མང་པོ་ཞིག་བྱུང་ཡོད་པ་མ་ཟད། བདུན་ཕྲག་འགའ་ཤས་ཀྱི་ནང་དུ་འཛིན་སྐྱོང་དང་སྒྲིག་འཛུགས་ཁག་ལས་གྲུབ་པའི་སྤྱི་མཐུན་ཆ་ལག་ཚང་བ་ཞིག་འཛུགས་པར་མཉམ་རུབ་བྱས་ཡོད། ཕྱི་ལོ་༡༩༨༠ ཐམ་པའི་མཇུག་ཙམ་དུ་པོ་ལེནཌའི་ནང་དུ་ལས་མི་ཚོས་ཁྲིམས་མཐུན་མིན་པའི་ཆིག་བསྒྲིལ་སྤྱི་མཐུན་རྒྱུན་སྐྱོང་བྱས་པ་དང༌། སྐབས་རེ་དམར་ཤོག་དབང་བསྒྱུར་བྱས་པའི་གཞུང་འབྲེལ་ཚོང་འབྲེལ་མཐུན་ཚོགས་ཀྱི་སྟངས་འཛིན་ཀྱང་འཕྲོག་ཡོད། དེ་འདྲའི་སྒྲིག་འཛུགས་ཀྱི་འཕེལ་རིམ་དེར་གལ་གནད་ཤིན་ཏུ་ཆེ་བའི་ཆབ་སྲིད་ཀྱི་མཇུག་འབྲས་ཡོང་ཐུབ་པ་ཡིན།
འོན་ཀྱང་འདི་དག་ཚང་མས་སྲིད་དབང་སྒེར་འཛིན་ལམ་ལུགས་སྐྱོ་རུ་གཏོང་རྒྱུ་དང་གཏོར་བཤིགས་བྱ་རྒྱུ་དེ་ལས་སླ་པོ་རེད་ཅེས་པའི་གོ་དོན་མིན་ལ། དེ་བཞིན་འབད་རྩོལ་བྱས་ཚད་ཚང་མ་ལམ་ལྷོངས་ཡོང་གི་རེད། ཅེས་པའི་གོ་དོན་ཡང་མིན།
ལྷག་པར་དུ་འཐབ་རྩོད་དེ་སྲོག་སྐྱོན་དང་བྲལ་བ་ཞིག་རེད། ཅེས་པའི་གོ་དོན་དེ་བས་ཀྱང་མིན། གང་ལ་ཟེར་ན། སྲིད་དབང་སྒེར་འཛིན་པར་ཞབས་ཞུ་བྱེད་བཞིན་པ་ཚོས་སྐྱར་དུ་མང་ཚོགས་ཐོག་མཐུན་ལམ་དང་བཀའ་བརྩི་དང་ལེན་བཙན་འགེལ་བྱེད་པའི་འབད་རྩོལ་དང་བཅས་ཚུར་འཐབ་འཛིངས་བྱེད་ངེས་པ་ཡིན།
དེ་ལྟར་ཡང་གོང་དུ་བཤད་པའི་དབང་ཆའི་ངེས་ཤེས་དེས་སྲིད་དབང་སྒེར་འཛིན་ལམ་ལུགས་དེ་བློ་ཕུགས་གཏད་པའི་སྒོ་ནས་གཏོར་བཤིག་གཏོང་ཐུབ་པ་སྲིད་པ་རེད་ཅེས་པའི་གོ་དོན་ཡིན། བྱེ་བྲག་ཏུ་སྲིད་དབང་སྒེར་འཛིན་ལམ་ལུགས་དེར་རིག་རྩལ་དང་ལྡན་པའི་སྒོ་ནས་སྲིབ་དོན་གྱི་བཀའ་བརྩི་དང་ལེན་མི་ཞུ་བ་ལག་བསྟར་བྱས་ཚེ་ཆེས་གླགས་རྙེད་པ་སླ་བར་འགྱུར་པའི་དམིགས་བསལ་ཁྱད་ཆོས་རྣམས་ཡོད། ང་ཚོས་ཁྱད་ཆོས་འདི་དག་ཞིབ་ཅིང་ཕྲ་བར་དཔྱད་པ་བྱེད་ཆོག།

བཞི་པ། སྲིད་དབང་སྒེར་འཛིན་ལམ་ལུགས་ལ་ཞན་ཆ་ཡོད།

སྲིད་དབང་སྒེར་འཛིན་ལམ་ལུགས་རྣམས་ཡང་ཡང་གླགས་མི་རྙེད་པ་ལྟ་བུ་མངོན་གྱི་རེད། གསང་བའི་ལས་ཁུངས་དང་། ཉེན་རྟོག་པ། དྲག་པོའི་དཔུང་དམག བཙོན་ཁང༌། ངལ་རྩོལ་ར་བ། སྲོག་ཐོག་གཏོང་མཁན་སྡེ་ཚན་དང་བཅས་པ་དབང་ཤུགས་ཅན་འགའ་ཤས་ཀྱིས་སྟངས་འཛིན་བྱེད་ཀྱི་ཡོད། ལུང་པ་ཞིག་གི་སྤྱི་དངུལ་དང་།
རང་བྱུང་ཁམས་ཀྱི་ཐོན་ཁུངས། འཐོན་སྐྱེད་ཀྱི་ནུས་པ་རྣམས་སྲིད་དབང་སྒེར་འཛིན་པ་དག་གིས་གང་འདོད་དུ་བཅོམ་འཕྲོག་གིས་རང་ཉིད་ཀྱི་འདོད་པ་བསྒྲུབ་ཆེད་བེད་སྤྱོད་བྱེད་པ་རེད།
དེ་དང་བསྡུར་ན་མང་གཙོ་དོན་གཉེར་བའི་ཕྱོགས་འགལ་དཔུང་སྡེ་དག་ཐལ་ཆེ་བའི་སྐྱོ་ཞན་དང་། ཕན་ནུས་བྲལ་བ། དབང་ཤུགས་མེད་པ་བཅས་མངོན་གྱི་ཡོད།
ནུས་ཤུགས་མེད་པ་ཉིད་ཀྱི་ཁ་གཏད་དུ་གླགས་མི་རྙེད་པ་ཡོད་པའི་མཐོང་ཚུལ་དེས་ཕན་ནུས་ལྡན་པའི་འགལ་ཟླ་སྐྱེ་རུ་མི་འཇུག་པ་ཡིན། འོན་ཀྱང་དེ་ནི་སྒྲུང་གཏམ་ཆ་ཚང་བ་དེ་མ་རེད།
ཨེཀ་ལིས྄་ཡི་རྐང་མཐིལ་ངོས་འཛིན་བྱེད་པ།
སྔ་རབས་གྷི་རིས྄་ནས་བྱུང་བའི་ལྷ་སྒྲུང་ཞིག་གིས་གླགས་མི་རྙེད་པ་ལྟ་བུར་སྙམ་པ་དེ་གླགས་རྙེད་སླ་བའི་དཔེ་མཚོན་ཡང་དག་པར་བྱས་ཡོད། ཨེཀ་ལིས྄་ཞེས་པའི་དྲག་རྩལ་ཅན་དེའི་ཐད་དུ་ཁུ་ཚུར་གྱིས་རྨས་སྐྱོན་གཏོང་ཐུབ་ཀྱི་མེད་ལ། གྲི་ཡིས་ཁོའི་པགས་པ་བརྟོལ་ཐུབ་ཀྱི་མེད། ཁོ་པ་ཕྲུ་གུ་མ་འབྱར་ཡིན་སྐབས་ཨེཀ་ལིས་ཀྱི་ཨ་མས་ཁོ་སིཊཱ་ཡིཀ་ཞེས་པའི་སྒྱུ་མའི་གཙང་པོའི་ཆུ་ནང་དུ་སྦང་འཇུག་བྱས་པས་ཁོའི་གཟུགས་པོ་ཉེན་ཁ་མཐའ་དག་ལས་སྐྱོབ་ཐུབ་པ་བྱུང༌། འོན་ཀྱང་དེར་དཀའ་རྙོག་ཅིག་འཕྲད་པ་རེད། མ་འབྱར་དེ་ཆུས་མི་འཁྱེར་བའི་དོན་དུ་ཨ་མས་ཁོའི་རྐང་མཐིལ་ནས་འཇུས་ཏེ་སྦངས་པ་ཡིན་དུས་ཁོའི་གཟུགས་པོའི་ཆ་ཤས་ཆུང་ངུ་དེར་སྒྱུ་མའི་ཆུ་མ་འགོས་པ་རེད། ཨེཀ་ལིས྄་ཆེན་པོ་འཚར་སྐབས་མི་ཚང་མས་ཁོ་ནི་དགྲ་ཡི་མཚོན་ཆས་གླགས་རྙེད་ཀྱི་མེད་པ་ཞིག་ཏུ་མཐོང་གི་ཡོད། འོན་ཀྱང་ཁོའི་ཞན་ཆ་ཤེས་མཁན་ཞིག་གིས་སྣེ་འཁྲིད་པའི་ཊོརོ ཡི་དང་དམག་འཐབ་ཀྱི་སྐབས་སུ་དགྲ་ཕྱོགས་ཀྱི་དམག་མི་ཞིག་གིས་གང་དུ་རྨས་སྐྱོན་གཏོང་ཐུབ་པའི་གནས་གཅིག་སྟེ།
ཨེཀ་ལིས྄་ཀྱི་སྲུང་སྐྱོབ་བྲལ་བའི་རྐང་མཐིལ་དེར་མདའ་བརྒྱབ་པས་ཁོ་ཤི་བ་རེད།
དེང་སང་ཡང་ཨེཀ་ལིས྄་ཀྱི་རྐང་མཐིལ་ཞེས་པའི་ཚིག་སྦྱོར་དེ་གང་ཟག་ཅིག་གམ།
འཆར་གཞི་ཞིག་གམ། ཡང་ན། སྒྲིག་འཛུགས་ཤིག་ལ་གལ་ཏེ་རྒོལ་བ་བྱས་ཚེ་སྲུང་སྐྱོབ་མི་ཐུབ་པར་གླགས་རྙེད་སླ་བའི་ཆ་ཤས་ལ་གོ་བ་ཡིན།
སྙིང་རྗེ་བྲལ་བའི་སྲིད་དབང་སྒེར་འཛིན་ལམ་ལུགས་ཀྱི་ཐད་དུའང་རྩ་འཛིན་དེ་གཅིག་མཚུངས་བཀོལ་སྤྱོད་བྱས་ཆོག གལ་ཏེ་ཁོང་ཚོའི་ཞན་ཆ་དག་ངོས་བཟུང
ཐུབ་པ་དང༌། དེ་དག་གི་ཐོག་ཏུ་ཕར་རྒོལ་རྩེ་གཅིག་ཏུ་དམིགས་ན། འགྲོ་གྲོན་ཉུང་བ་དང་མཉམ་དུ་མགྱོགས་མྱུར་ཁོང་ཚོ་ཡང་དབང་དུ་འདུ་ཐུབ་ཀྱི་རེད།
སྲིད་དབང་སྒེར་འཛིན་ལམ་ལུགས་པའི་ཞན་ཆ་རྣམས།
སྲིད་དབང་སྒེར་འཛིན་ལམ་ལུགས་པའི་ཞན་ཆའི་ནང་ནས་འགའ་ཞིག་གཤམ་གསལ།
༡ ལམ་ལུགས་བཀོལ་སྤྱོད་ལ་དགོས་པའི་སྒྲིག་འཛུགས་དང༌། སྡེ་ཁག་གྲངས་མང་བའི་མང་ཚོགས་ཀྱི་མཐུན་ལམ་དེར་དམ་བསྒྲགས་སམ་ཕྱིར་འཐེན་བྱས་ཆོག
༢ དབང་འཛིན་པ་དེའི་འདས་པའི་སྲིད་བྱུས་ཀྱི་འབྲས་བུ་དང༌། དགོས་མཁོ་དེ་དག་གིས་ད་ཡོད་འགལ་ཟླ་ཅན་གྱི་སྲིད་བྱུས་གཏན་འབེབས་དང་ལག་བསྟར་བྱེད་རྒྱུའི་ནུས་པ་གང་འཚམ་གཅོད་ཐུབ།
༣ ལམ་ལུགས་དེའི་བཀོལ་སྤྱོད་དེ་གནས་སྟངས་གསར་པར་མྱུར་དུ་བསྟུན་ཐབས་བྱེད་དཀའ་བའི་རྒྱུན་ལྡན་ཅན་ཞིག་ཏུ་གྱུར་སྲིད།
༤ ད་ཡོད་ཀྱི་ལས་ཀར་བགོ་འགྲེམས་བྱས་ཚར་བའི་མཐུན་རྐྱེན་དང་ལས་བྱེད་རྣམས་དགོས་མཁོ་གསར་པ་ཞིག་གི་ཆེད་དུ་ལས་སླ་པོར་ཐོབ་མི་ཐུབ།
༥ གཤམ་འོག་ལས་བྱེད་ཚོས་མཐོ་རིམ་མི་སྣ་ཐུགས་དཀྲུགས་ཡོང་བསམ་པའི་ཞེད་སྣང་གིས་སྲིད་དབང་སྒེར་འཛིན་པ་ཚོར་ཐག་གཅོད་བྱེད་རྒྱུར་དགོས་མཁོ་ཡོད་པའི་གནས་ཚུལ་ཆ་ཚང་ངམ་དངོས་ཡོད་མི་ཞུ་བ་ཡོང་སྲིད།
༦ ལམ་ལུགས་དེའི་ལྟ་བ་ཉམས་པ་སྲིད་པ་དང༌། དེ་འབྲེལ་གྱི་རྟོག་བཟོ་དང་མཚོན་རྟགས་རྣམས་མི་བརྟན་པར་གྱུར་སྲིད།
༧ དངོས་པོའི་གནས་ལུགས་ཀྱི་ཐད་ལ་རང་གི་བསམ་བློར་ཤུགས་རྐྱེན་བྱེད་པའི་ལྟ་བ་མཁྲེགས་པོ་ཞིག་གལ་ཏེ་ཡོད་ན། དེར་ཁས་ལེན་དམ་འཛིན་བྱས་པ་དེས་དངོས་ཡོད་ཀྱི་ཆ་རྐྱེན་དང་དགོས་མཁོར་སྣང་མེད་ཤོར་བའི་རྒྱུ་བྱེད་སྲིད།
༨ པས་ཁུངས་ལམ་ལུགས་ཀྱི་ལས་ཐང་དང་འཇོན་ཐང་ཉམས་རྒུད་འགྲོ་བའམ།
སྒྲིག་ལམ་དང་སྟངས་འཛིན་ཐལ་ཆེ་བས་ལམ་ལུགས་དེའི་སྲིད་བྱུས་དང་བཀོལ་སྤྱོད་ནུས་མེད་བཟོ་སྲིད།
༩ སྒྲིག་འཛུགས་ནང་ཁུལ་གྱི་འགལ་ཟླ་དང༌། གང་ཟག་སྒེར་ཕན་ཚུན་གྱི་འཁོན་འཛིན་དང་འགལ་ཟླ་དེ་དག་གིས་སྲིད་དབང་སྒེར་འཛིན་ལམ་ལུགས་ཀྱི་བཀོལ་སྤྱོད་དེར་གནོད་སྐྱོན་གཏོང་བས་མ་ཟད། བར་གཅོད་ཀྱང་བྱེད་སྲིད།
༡༠ མཁས་པ་དང་སློབ་གཉེར་བ་ཚོ་དྲག་གནོན་དང༌། གྲུབ་མཐའི་རིང་ལུགས།
དམ་བསྒྲགས། གནས་སྟངས་བཅས་ཀྱི་རྐྱེན་པས་གནས་བཟོད་མི་བདེ་བ་ཆགས་སྲིད།
༡༡ རྒྱ་ཆེའི་མང་ཚོགས་རྣམས་དུས་ཡུན་གང་འཚམ་གྱི་རྗེས་སུ་དབང་འཛིན་པ་དེར་ཤ་ཚ་མེད་པ་དང༌། དྭོགས་འཆར་ཅན་དུ་མ་ཟད་སྡང་ཟུག་ཅན་དུ་གྱུར་སྲིད།
༡༢ ས་ཁུལ་དང༌། སྡེ་ཚན། རིག་གཞུང་ངམ་ཡང་ན་རྒྱལ་ཁབ་ཀྱི་དབྱེ་འབྱེད་རྣམས་ཆེས་སྡུག་ཏུ་འགྲོ་སྲིད།
༡༣ སྲིད་དབང་སྒེར་འཛིན་པའི་དབང་ཆའི་གོ་རིམ་དེ་ཚད་གཞི་གང་འཚམ་བར་དུ་རྟག་ཏུ་མི་བརྟན་པ་དང༌། སྐབས་རེ་ཆེས་མི་བརྟན་པ་ཡོང་གི་ཡོད། སྐྱེ་བོ་སྒེར་རྣམས་གནས་རིམ་གྱི་གོ་གནས་གཅིག་ཁོ་ནའི་སྟེང་ལུས་པ་མ་ཟད། གོ་གནས་གཞན་དུ་འཕར་ཆག་སྲིད་པའམ། ཡང་ན། གནས་དབྱུང་དང་ཚབ་ཏུ་མི་གསར་པ་དེ་འདྲའང་བསྐོ་སྲིད་པ་ཡིན།
༡༤ དྲག་དམག་གམ་ཉེན་རྟོག་དཔུང་སྡེའི་ཚན་པ་ཞིག་གིས་རང་རང་གི་དམིགས་ཡུལ་བསྒྲུབ་ཕྱིར་གཞུང་སྲིད་བཙན་འཕྲོག་ཐེ་བའི་བྱེད་ལས་ཀྱིས་གཞི་རྩ་བརྟན་པོར་ཡོད་པའི་སྲིད་དབང་སྒེར་འཛིན་ལམ་ལུགས་པའི་འདོད་པ་དང་རྒྱབ་འགལ་ཡང་བྱེད་སྲིད།
༡༥ གལ་ཏེ་སྲིད་དབང་སྒེར་འཛིན་ལམ་ལུགས་དེ་གསར་པ་ཡིན་ན། རང་ཉིད་གཞི་རྩ་བརྟན་པོ་བཟོ་བར་དུས་ཚོད་དགོས་མཁོ་ཡོད།
༡༦ སྲིད་དབང་སྒེར་འཛིན་ལམ་ལུགས་ཀྱི་ནང་དུ་མི་ཉུང་ཤས་ཤིག་གིས་ཐག་གཅོད་མང་པོ་བྱེད་དགོས་དུས་སྲིད་བྱུས་དང༌། བྱ་ཐབས་ཐག་གཅོད་བཅས་ཀྱི་ཐད་ལ་ནོར་འཁྲུལ་འབྱུང་ངེས་པ་ཡིན།
༡༧ གལ་ཏེ་དབང་འཛིན་པས་ཉེན་ཁ་འདི་དག་ལས་གཡོལ་ཕྱིར་ཐག་གཅོད་དང་སྟངས་འཛིན་བྱེད་རྒྱུ་དེ་བགོ་འགྲེམས་བྱས་ན་རང་ཉིད་ཀྱི་དབང་ཆའི་ལྟེ་བའི་འདེགས་འཇའ་དེའི་སྟངས་འཛིན་སྔར་ལྷག་ཉམས་རྒུད་དུ་འགྲོ་སྲིད་པ་ཡིན།
སྲིད་དབང་སྒེར་འཛིན་ལམ་ལུགས་ཀྱི་ཞན་ཆར་རྒོལ་བ།
དེ་འདྲའི་རང་ངོས་ནས་ཡོད་པའི་ཞན་ཆའི་གོ་རྟོགས་དང་ལྷན་དུ་མང་གཙོ་དོན་གཉེར་གྱི་ཕྱོགས་འགལ་བ་དེས་ལམ་ལུགས་དེར་མངོན་གསལ་གྱི་འགྱུར་བ་གཏོང་བའམ།
ཡང་ན། འཐོར་ཞིག་ཏུ་གཏོང་བའི་ཆེད་དུ་ཤེས་བཞིན་དུ་ཨེཀ་ལིས་ཀྱི་རྐང་མཐིལ་དག་ཚབས་ཆེ་རུ་གཏོང་ཐུབ།
དེ་ནས་མཇུག་བསྡོམས་དེ་གསལ་པོ་ཆགས་ཀྱི་རེད། སྟོབས་ཤུགས་ཀྱི་སྣང་ཚུལ་ལ་མ་ལྟོས་པར་སྲིད་དབང་སྒེར་འཛིན་ལམ་ལུགས་པ་ཚང་མར་ནང་གི་འཇོན་ཐང་མེད་པའི་གནས་ཚུལ་དང༌། གང་ཟག་ཕན་ཚུན་གྱི་འགལ་ཟླ། སྒྲིག་འཛུགས་ཀྱི་འཇོན་ཐང་མེད་པའི་གནས་བབ། སྒྲིག་འཛུགས་དང་ལྷན་ཁང་ནང་ཁུལ་གྱི་འགལ་ཟླ་བཅས་ཀྱི་ཞན་ཆ་ཡོད། ཞན་ཆ་འདི་དག་གིས་དུས་ཡུན་གང་འཚམ་གྱི་ནང་དུ་གནས་སྟངས་ཀྱི་འགྱུར་བ་དང་ཤེས་བཞིན་དུ་སྤེལ་བའི་འགོག་རྒོལ་གྱི་རྐྱེན་པས་དབང་འཛིན་པ་དེ་ནུས་པ་ཆུང་བ་དང་གླགས་རྙེད་སླ་བ་བཟོ་གི་ཡོད། དབང་འཛིན་པ་དེས་འགྲུབ་ལ་རེ་བའི་འཆར་གཞི་ཇི་འདྲ་ཞིག་འགོ་བཙུགས་ཀྱང་ཚང་མ་གྲུབ་ཀྱི་མེད།
སྐབས་འགར་དཔེར་ན། ཧིཊ་ལཱར་གྱིས་ཐད་ཀར་བཀའ་བཏང་བ་དེ་ཚོ་ཡང་ལག་ལེན་དུ་འཁྱོལ་མེད། གང་གིས་ཤེ་ན། གོ་གནས་ཀྱི་ཆ་ནས་ཁོའི་གཤམ་འོག་ཏུ་ཡོད་པ་ཚོས་ལག་བསྟར་བྱེད་རྒྱུར་ཁས་ལེན་བྱས་མེད། ང་ཚོས་མཐོང་ཚར་བ་བཞིན། སྐབས་འགར་སྲིད་དབང་སྒེར་འཛིན་གྱི་དབང་འཛིན་པ་དེ་མགྱོགས་མྱུར་དུ་ལྷུ་ཡང་ཞིག་སྲིད།
འདི་ཡིས་སྲིད་དབང་སྒེར་འཛིན་ལམ་ལུགས་པ་དེ་དག་ཉེན་ཁ་དང་སྲོག་སྐྱོན་མེད་པར་གཏོར་བཤིགས་གཏོང་ཐུབ་ཅེས་པའི་གོ་དོན་མིན། བཅིངས་གྲོལ་གྱི་དོན་དུ་བྱ་བའི་རྒྱུད་རིམ་ཅི་འདྲ་ཞིག་ཡིན་རུང་ཉེན་ཁ་དང་སྡུག་བསྔལ་མྱོང་ངེས་ལ། དེ་དག་བཀོལ་སྤྱོད་བྱེད་པར་དུས་ཚོད་ཡང་འགོར་གྱི་རེད། དངོས་དོན་དུ་གནས་སྟངས་ཚང་མའི་ནང་དུ་བྱེད་ལས་ཀྱི་ཐབས་ལམ་ཇི་འདྲ་ཞིག་སྤྱད་ཀྱང་མྱུར་བའི་ལམ་ལྷོངས་ཡོང་གི་མེད། ཡིན་ན་ཡང་། གང་དུ་འཐབ་རྩོད་ཀྱི་སྣ་ག་ཞིག་གིས་སྲིད་དབང་སྒེར་འཛིན་ལམ་ལུགས་དེའི་སྟོབས་ཤུགས་ཆེ་ས་གང་དུ་ཡོད་ས་དེར་དམིགས་ཏེ་འཐབ་འཛིངས་བྱེད་པ་ལས་སྲིད་དབང་སྒེར་འཛིན་ལམ་ལུགས་དེའི་ངོས་འཛིན་ཐུབ་པའི་ཞན་ཆར་དམིགས་ན་ལམ་ལྷོངས་ཀྱི་གོ་སྐབས་ཆེ་བ་ཡོད། དྲི་བ་ནི་འཐབ་རྩོད་འདི་ཇི་ལྟར་བྱེད་ཅེས་པ་དེ་རེད།

ལྔ་པ། དབང་ཆའི་བེད་སྤྱོད་བྱེད་པ།

ལེའུ་དང་པོའི་ནང་ང་ཚོར་དོ་སྣང་བྱུང་བ་ལ་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་དྲག་དམག་གི་འགོག་རྒོལ་བྱས་པ་དེ་ཁོང་ཚོ་གང་དུ་ཞན་ཤོས་ཡོད་ས་དེར་གཞུས་པ་མ་ཡིན་པར་དེ་ལས་ལྡོག་སྟེ་ཁོང་ཚོ་གང་དུ་སྟོབས་ཤུགས་ཆེ་ཤོས་ཡོད་ས་དེར་བསྣུན་པ་ཡིན། དམག་དཔུང་དང༌། རྫས་མདེལ་གྱི་མཁོ་སྤྲོད། གོ་མཚོན་གྱི་འཕྲུལ་རིག་ལ་སོགས་པ་དེ་འདྲའི་གནས་སུ་འགྲན་རྩོད་བྱེད་རྒྱུར་བདམས་པ་དེས་འགོག་རྒོལ་ལས་འགུལ་བ་ཚོས་རང་ཉིད་གྱོང་གུན་ཡོད་པའི་གནས་སུ་བསྐྱལ་བ་ཡིན། སྲིད་དབང་སྒེར་འཛིན་ལམ་ལུགས་པ་ཚོས་གནས་ཚུལ་འདིའི་ཐད་ལ་དུས་རྟག་ཏུ་མཐུན་རྐྱེན་གཞན་ལས་ལྷག་པ་སྐྲུན་ཐུབ་ཀྱི་ཡོད། བཅིངས་གྲོལ་གྱི་ཆེད་དུ་ཕྱིའི་རྒྱལ་ཁབ་ཀྱི་ནུས་པར་བརྟེན་པའི་ཉེན་ཁ་ཡང་གསལ་འགོད་བྱས་ཡོད། ལེའུ་གཉིས་པའི་ནང་དུ་ང་ཚོས་སྲིད་དབང་སྒེར་འཛིན་ལམ་ལུགས་མེད་པར་བཟོ་ཐབས་སུ
གྲོས་མོལ་ལ་བརྟེན་པའི་དཀའ་ངལ་ལའང་དཔྱད་པ་བྱས་ཡོད།
དེས་ན་སྲིད་དབང་སྒེར་འཛིན་ལམ་ལུགས་ཀྱི་ངོས་འཛིན་སླ་བའི་ཞན་ཆ་དག་ཉེན་ཚབས་ཆེ་རུ་གཏོང་རྒྱུ་དང༌། མང་གཙོ་དོན་གཉེར་གྱི་འགོག་རྒོལ་དེར་དམིགས་བསལ་ཁེ་ཕན་སྤྲོད་པའི་ཐབས་ལམ་ག་རེ་ཡོད་དམ། ལེའུ་གསུམ་པའི་ནང་དུ་བགྲོ་གླེང་བྱས་པའི་སྲིད་དོན་དབང་ཆའི་རྣམ་གཞག་དེའི་ཐོག་བྱེད་ལས་ཀྱི་ཐབས་ལམ་ག་རེ་བཀོལ་ལམ། གདམ་ཁ་གཞན་དེ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་ཡིན།
སྲིད་དོན་གྱི་བཀའ་བརྩི་དང་ལེན་མི་ཞུ་བར་གཤམ་གསལ་ཁྱད་ཆོས་རྣམས་ཡོད།
དེས་སྲིད་དབང་སྒེར་འཛིན་ལམ་ལུགས་ཀྱིས་བདམས་པའི་འཐབ་འཛིངས་ཀྱི་ཐབས་ལམ་དེས་མཇུག་འབྲས་ཐག་གཅོད་བྱེད་དགོས་པའི་ཁས་ལེན་བྱེད་ཀྱི་མེད།
དེར་དབང་འཛིན་པ་དེས་འཐབ་རྒོལ་བྱེད་རྒྱུ་ཁག་པོ་ཡོད།
དེས་སྲིད་དབང་སྒེར་འཛིན་ལམ་ལུགས་ཀྱི་ཞན་ཆ་རྣམས་དམིགས་བསལ་གྱིས་ཉེན་ཚབས་ཆེ་རུ་གཏོང་ཐུབ་པ་དང༌། དེའི་དབང་ཆའི་འབྱུང་ཁུངས་གཅོད་ཐུབ་པ་ཡིན།
དེའི་བྱེད་ལས་དེ་ཁྱབ་ཆེན་པོར་བགོ་འགྲེམས་ཐུབ་པ་དང༌། ཡང་དམིགས་བཀར་གྱི་དམིགས་ཡུལ་ཞིག་གི་ཐོག་རྩེ་གཅིག་ཏུ་མཉམ་རུབ་ཀྱང་ཐུབ་པ་ཡིན།
དེས་སྲིད་དབང་སྒེར་འཛིན་པ་ནས་བྱུང་བའི་བྱེད་ལས་དང་ལྟ་ཚུལ་ལ་ནོར་འཁྲུལ་བཟོ་བ་ཡིན།
དེས་ཉུང་ཤས་ཀྱི་གདུག་རྩུབ་ཅན་གྱི་དབང་སྒྱུར་དེ་མེད་པར་བཟོ་ཕྱིར་འཐབ་རྩོད་ཀྱི་ནང་དུ་སྤྱི་ཚོགས་ཀྱི་སྒྲིག་འཛུགས་དང༌། སྡེ་ཁག དེ་བཞིན་མང་ཚོགས་ཆ་ཚང་ནུས་པ་ལྡན་པའི་སྒོ་ནས་བེད་སྤྱོད་གཏོང་ཐུབ་ཀྱི་ཡོད།
དེས་མང་གཙོ་ཅན་གྱི་སྤྱི་ཚོགས་ཤིག་གི་འཛུགས་སྐྲུན་དང༌། རྒྱུན་འཁྱོངས་ནུས་པ་ལྡན་པ་བཟོ་ཕྱིར་སྤྱི་ཚོགས་ཀྱི་ནང་དུ་ནུས་པ་ལྡན་པའི་དབང་ཆའི་བགོ་འགྲེམས་ཁྱབ་སྤེལ་བྱེད་པར་རོགས་སྐོར་བྱེད་ཀྱི་ཡོད།
འཚེ་བ་སྤངས་པའི་འཐབ་རྩོད་ཀྱི་བྱེད་སྒོ།
དྲག་དམག་གི་ནུས་པ་བཞིན་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་ཡང་ཕྱོགས་འགལ་བ་ཚོར་བྱེད་ལས་གཞན་དུ་འཇུག་པར་ཤུགས་རྐྱེན་སྤྲོད་པའི་འབད་རྩོལ་ནས་འགལ་ཟླ་ཞི་བའི་ལམ་ནས་སེལ་བའི་ཆ་རྐྱེན་བསྐྲུན་པའི་བར་རམ། ཡང་ན། ཕྱོགས་འགལ་དབང་འཛིན་པ་དེ་འཐོར་ཞིག་ཏུ་གཏོང་བ་སོགས་དགོས་པ་སྣ་མང་ཞིག་གི་ཐོག་བཀོལ་སྤྱོད་ཐུབ་པ་ཡིན། ཡིན་ན་ཡང་། འཚེ་བ་ལ་ལྟོས་ཏེ་སྲིད་དོན་གྱི་བཀའ་བརྩི་དང་ལེན་མི་ཞུ་བའི་བཀོལ་སྤྱོད་ཀྱི་ཐབས་ལམ་དེ་ཆེས་མི་འདྲ་བ་ཡིན། ཐབས་ཚུལ་གཉིས་ཀ་འཐབ་རྩོད་བྱེད་རྒྱུའི་ཐབས་ལམ་ཡིན་ཡང༌། དེ་གཉིས་ཀྱི་བཀོལ་སྤྱོད་བྱེད་པའི་ཐབས་ལམ་དང་མཇུག་འབྲས་ཆེས་མི་འདྲ་བ་ཡིན།
འཚེ་བ་དང་བཅས་པའི་འགལ་ཟླའི་ཐབས་ལམ་དང་གྲུབ་འབྲས་ནི་ཆེས་གསལ་པོ་རེད། གཏོར་བཤིགས་གཏོང་བ་དང༌། གསོད་པ། རྨས་སྐྱོན་བཟོ་བ། འཇིགས་སྐུལ་བྱེད་པ་བཅས་ཀྱི་ཆེད་དུ་གོ་མཚོན་ངོ་མ་བེད་སྤྱོད་གཏོང་གི་ཡོད།
འཚེ་བ་དང་བཅས་པའི་འཐབ་རྩོད་ལས་འཚེ་བ་སྤངས་པའི་འཐབ་རྩོད་དེ་ཆེས་རྙོག་པོ་དང་ཐབས་ལམ་སྣ་མང་གི་འཐབ་རྩོད་ཅིག་ཡིན། འཚེ་བ་སྤངས་པའི་འཐབ་རྩོད་དེ་སྤྱི་ཚོགས་ཀྱི་སྒྲིག་འཛུགས་དང༌། རྒྱ་ཆེ་མང་ཚོགས་ཀྱིས་སེམས་ཁམས་དང་། སྤྱི་ཚོགས། དཔལ་འབྱོར། སྲིད་དོན་བཅས་ཀྱི་གོ་མཚོན་སྤྱད་དེ་འཐབ་ཀྱི་ཡོད། འདི་དག་ནི་ངོ་རྒོལ་དང་། ལས་མཚམས་འཇོག་པ། མཐུན་ལམ་མི་བྱེད་པ།
ཕྱིར་ལྡོག ཡི་མ་རངས་པ། མང་ཚོགས་ཀྱི་དབང་ཆ་བཅས་ཐ་སྙད་སྣ་ཚོགས་ཀྱི་ཐོག་ནས་གོ་བ་ཡིན། སྔོན་དུ་ཞུས་ཟིན་པ་ལྟར། སྲིད་གཞུང་ཚང་མས་ཇི་སྲིད་ཁོང་ཚོར་སྤྲི་ཚོགས་ཀྱི་སྒྲིག་འཛུགས་དང༌། མང་ཚོགས་ཀྱི་བཀའ་བརྩི་དང་ལེན་དང་།
ཅི་གསུང་བཀའ་སྒྲུབ། མཐུན་ལམ་བཅས་ནས་ཁོང་ཚོའི་དབང་ཆའི་འབྱུང་ཁུངས་ཀྱི་དགོས་མཁོའི་ཁ་གསོ་དེ་ཐོབ་པ་དེ་སྲིད་ཁོ་ན་བར་དུ་དབང་སྒྱུར་བྱེད་ཐུབ། འཚེ་བ་དང་མི་འདྲ་བར་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་དབང་ཆའི་འབྱུང་ཁུངས་དེ་དག་གཅོད་པར་དམིགས་བསལ་གྱིས་འཚམས་པོ་ཡོད།
འཚེ་བ་སྤངས་པའི་གོ་མཚོན་དང་སྒྲིག་ཁྲིམས།
འདས་པའི་སྲིད་དོན་གྱི་བཀའ་བརྩི་དང་ལེན་མ་ཞུས་པའི་ལས་འགུལ་འཕྲལ་སེལ་བའི་ཐུན་མོང་གི་ནོར་འཁྲུལ་ནི། མང་ཚོགས་ཀྱི་རྔམ་སྟོན་ཁྲོམ་བསྐོར་དང་ལས་མཚམས་འཇོག་པ་ལྟ་བུའི་ཐབས་ལམ་གཅིག་གམ་གཉིས་ཁོ་ནར་བརྟེན་པ་དེ་ཡིན།
དངོས་འབྲེལ་བྱས་ན། འགོག་རྒོལ་འཐབ་བྱས་པ་ཚོར་དགོས་མཁོ་ལ་གཞིགས་པའི་འགོག་རྒོལ་ལ་བློ་རྩེ་གཅིག་ཏུ་བསྒྲིལ་བ་དང༌། བགོ་འགྲེམས་བྱེད་ཐུབ་པའི་ཐབས་ལམ་དུ་མ་ཞིག་ཡོད།
འཚེ་བ་སྤངས་པའི་བྱེད་ལས་ཀྱི་ཐབས་ལམ་བྱེ་བྲག་པ་ཉིས་བརྒྱ་སྐོར་ཞིག་ངོས་བཟུང་ཡོད་པ་དང༌། ད་དུང་དེ་ལས་མང་བ་ཉི་ཤུ་སྐོར་ཞིག་ཡོད་ངེས། ཐབས་ལམ་འདི་དག་སྡེ་ཚན་ཆེ་བ་གསུམ་ལ་དབྱེ་བ་ཕྱེས་ཡོད། དེ་དག་ནི། ངོ་རྒོལ་དང་རྒྱུད་སྐུལ། མཐུན་ལམ་མི་བྱེད་པ། ཐེ་གཏོགས་བཅས་ཡིན། འཚེ་བ་སྤངས་པའི་ངོ་རྒོལ་དང་རྒྱུད་སྐུལ་གྱི་ཐབས་ལམ་ནི་རུ་སྒྲིག་དང༌། གོམ་བགྲོད། སོ་བལྟ་སོགས་ཐེ་བའི་ཐབས་ལམ་ ༥༤ ནི་ཤས་ཆེ་བ་མཚོན་རྟགས་ཀྱི་རྔམ་སྟོན་ཡིན། མཐུན་ལམ་མི་བྱེད་པ་དེ་ནང་གསེས་སྡེ་ཚན་གསུམ་ལ་དབྱེ་ཡོད། ཀ། སྤྱི་ཚོགས་ཀྱི་མཐུན་ལམ་མི་བྱེད་པའི་ཐབས་ལམ་ ༡༦ དང༌། ཁ། དཔལ་འབྱོར་གྱི་མཐུན་ལམ་མི་བྱེད་པ་ཕྱིར་ལྡོག་ཐེ་བའི་ཐབས་ལམ་ ༢༦ དང༌། ལས་མཚམས་འཇོག་པའི་ཐབས་ལམ་༢༣ ག། སྲིད་དོན་གྱི་མཐུན་ལམ་མི་བྱེད་པའི་ཐབས་ལམ་ ༣༨ བཅས་ཡོད།
འཚེ་བ་སྤངས་པའི་ཐེ་གཏོགས་ཀྱི་ནང་དུ་དཔེར་ན། ཟས་བཅད་དང་། འཚེ་བ་སྤངས་པའི་བཙན་འཛུལ། དོ་མཉམ་པའི་གཞུང་བཅས་ཐབས་ལམ་ ༤༡ ནི་སེམས་ཁམས་དང༌། ཕྱི་གཟུགས། སྤྱི་ཚོགས་། དཔལ་འབྱོར། སྲིད་དོན་བཅས་ཀྱི་ཐབས་ལམ་བེད་སྤྲོད་གཏོང་བ་རྣམས་སྡེ་ཁག་ཐ་མ་དེ་ཡིན། ཁྱོན་བསྡོམས་གྲངས་༡༩༨ ཡོད་པའི་ཐབས་ལམ་འདི་དག་གི་རེའུ་མིག་ཅིག་དེབ་འདིའི་མཇུག་ཏུ་ཟུར་རྒྱན་གྱི་ཚུལ་དུ་བཀོད་ཡོད།
སྦྱོང་བརྡར་ཡོད་པའི་སྤྱི་དམངས་ཀྱིས་དོ་སྣང་གིས་བདམས་པ་དང༌། རན་ཞིང་འཚམ་པའི་འཐབ་རྩལ་དང་སྤྱང་གྲུང་འཛོམས་པའི་འཐབ་བྱུས་དང་བསྟུན་ཏེ་གཞི་རྒྱ་ཆེ་བའི་སྒོ་ནས་བཀོལ་སྤྱོད་ཨུ་ཚུགས་ཐར་སྐྱེལ་བྱས་པའི་གྲངས་མང་བའི་ཐབས་ལམ་འདི་དག་གི་བེད་སྤྱོད་ཀྱིས་ཁྲིམས་མཐུན་མིན་པའི་དབང་འཛིན་པ་སུ་འདྲ་ཞིག
ལའང་ཚབས་ཆེའི་དཀའ་ངལ་གྱི་རྒྱུ་བྱེད་ངེས། འདི་ནི་སྲིད་དབང་སྒེར་འཛིན་ལམ་ལུགས་པ་ཚང་མའི་ཐོག་ཏུ་བཀོལ་སྤྱོད་ཐུབ།
དྲག་པོའི་ཐབས་ལམ་ལས་ལྡོག་སྟེ། འཚེ་བ་སྤངས་པའི་འཐབ་རྩོད་ཀྱི་ཐབས་ལམ་དག་གིས་གནད་འགག་ལ་ཐུག་པའི་གནད་དོན་དེའི་ཐོག་ཐད་ཀར་དམིགས་ཐུབ་ཀྱི་ཡོད། དཔེར་ན། སྲིད་དབང་སྒེར་འཛིན་ལམ་ལུགས་ཀྱི་གནད་དོན་དེ་གཙོ་ཆེར་སྲིད་དོན་དང་འབྲེལ་བ་ཡིན་སྟབས། སྲིད་དོན་གྱི་རྣམ་པ་ཅན་གྱི་འཚེ་བ་སྤངས་པའི་འཐབ་རྩོད་དེ་གལ་ཆེན་པོ་ཡིན། འདི་དག་གི་ནང་དུ་སྲིད་དབང་སྒེར་འཛིན་པ་དེ་དག་ཁྲིམས་མཐུན་ཡིན་པ་ངོས་ལེན་མི་བྱེད་པ་དང༌། ཁོང་ཚོའི་དབང་འཛིན་པ་དེར་མཐུན་ལམ་མི་བྱེད་པ་བཅས་བསྡུས་ཡོད། མཐུན་ལམ་མི་བྱེད་པ་དེ་སྲིད་བྱུས་བྱེ་བྲག་པ་ཞིག་གི་ཐད་དུའང་བཀོལ་སྤྱོད་བྱེད་ཆོག་སྐབས་རེར་ལས་མཚམས་འཇོག་པ་དང༌། དུས་འགྱངས་གཏོང་བ་བཅས་ཁ་ཁུ་སིམ་པོ་དང་གསང་བའི་ཐོག་ནས་ཉམས་ལེན་བྱེད་པ་དང༌། སྐབས་གཞན་དུ་མངོན་གསལ་ཅན་གྱི་མང་ཚོགས་བཀའ་བརྩི་དང་ལེན་མི་ཞུ་བ་དང༌། བཀའ་ལ་མི་བརྩི་བ། ལས་མཚམས་འཇོག་པ་བཅས་མངོན་གསལ་དོད་པོ་ཡོང་སྲིད།
ཕྱོགས་གཞན་ནས་གལ་ཏེ་སྲིད་དབང་སྒེར་འཛིན་ལམ་ལུགས་པ་དེ་དཔལ་འབྱོར་གྱི་གནོན་ཤུགས་ཀྱིས་གླགས་རྙེད་སླ་བའམ། ཡང་ན། གལ་ཏེ་མང་ཚོགས་བློ་ཁ་མ་ཚིམས་པའི་གནད་དོན་དུ་མ་ཞིག་དཔལ་འབྱོར་དང་འབྲེལ་བ་ཡིན་ཚེ། དེའི་ཐད་དུ་དཔལ་འབྱོར་གྱི་བྱེད་ལས་དཔེར་ན། ཕྱིར་ལྡོག་གམ། ལས་མཚམས་འཇོག་པའི་འགོག་རྒོལ་གྱི་ཐབས་ལམ་དག་འཚམས་པོ་ཡོང་ངེས། སྲིད་དབང་སྒེར་འཛིན་པས་དཔལ་འབྱོར་ལམ་ལུགས་ལ་བེད་སྤྱོད་ལོག་པ་གཏོང་རྒྱུའི་འབད་པ་བྱས་ཚེ།
དེའི་ཐད་དུ་མཚམས་ཅན་གྱི་སྤྱིར་བཏང་ལས་མཚམས་འཇོག་པ་དང༌། ལས་ཀ་གུལ་ཏུ་གཏོང་བ། མེད་དུ་མི་རུང་བའི་ཆེད་མཁས་པ་ཚོས་རམ་འདེགས་མི་བྱེད་པར་གར་སོང་ཆ་མེད་དུ་འགྲོ་བ་བཅས་བྱེད་ཆོག འཐོན་སྐྱེད་བགོ་འགྲེམས་དང༌། རྒྱུ་ཆ་མཁོ་སྤྱོད། འགྲིམ་འགྲུལ། བཟོ་ལས་ཁང་བཅས་ཀྱི་གནད་འགག་ལྟེ་བ་ཁག་ཏུ་དམིགས་བཀར་གྱིས་ལས་མཚམས་འཇོག་པའི་རིགས་སྣ་ཚོགས་བེད་སྤྱོད་བྱས་ན་འགྲིགས།
འཚེ་བ་སྤངས་པའི་འཐབ་རྩོད་ཀྱི་ཐབས་ལམ་འགའ་ཤས་ཀྱི་ནང་དུ་མང་ཚོགས་ནས་རྒྱུན་ལྡན་མི་ཚེའི་ནང་དུ་འབྲེལ་བ་མེད་པའི་བྱེད་ལས་དཔེར་ན། གསལ་བསྒྲགས་ཀྱི་ཤོག་ལྷེ་འགྲེམས་བཀྲམས་དང༌། གསང་བའི་དཔར་བསྐྲུན་ཁང་བཀོལ་སྤྱོད་བྱེད་པ། ཟས་བཅད་ངོ་རྒོལ་བྱེད་པ། རྒྱ་ལམ་གྱི་སྟེང་དུ་ཙོག་སྡོད་བྱེད་པ་བཅས་བྱེད་དགོས་ཀྱི་ཡོད། ཐབས་ལམ་འདི་དག་ཆེས་ཐལ་ཆ་ཆེ་བའི་གནས་སྐབས་སུ་དམིགས་བསལ་ལས་དེ་མིན་མི་མང་འགའ་ཤས་ལ་ལག་བསྟར་བྱེད་རྒྱུར་དཀའ་ངལ་འཕྲད་སྲིད་པ་རེད།
དེ་ལས་ལྡོག་སྟེ། འཚེ་བ་སྤངས་པའི་འཐབ་རྩོད་ཀྱི་ཐབས་ལམ་གཞན་གྱི་ནང་དུ་མང་ཚོགས་ཀྱིས་ཕྲན་བུ་མི་འདྲ་བའི་སྒོ་ནས་རང་རང་གི་རྒྱུན་ལྡན་མི་ཚེ་སྔར་རྒྱུན་དང་ཉེ་བར་མུ་མཐུད་དགོས། དཔེར་ན། མང་ཚོགས་ཀྱིས་ལས་མཚམས་འཇོག་པའི་ངོ་རྒོལ་གྱི་ཚབ་ཏུ་ལས་ཀར་འགྲོ་བ་དང༌། ཡིནའང༌། རྐང་བཙུགས་ཏེ་ལས་ཀ
ག་ལེར་བྱེད་པའམ། ཡང་ན་སྔར་རྒྱུན་ལས་འཇོན་ཐང་ཞན་དུ་བཏང་སྟེ་བྱེད་སྲིད།
ཤེས་བཞིན་དུ་ནོར་འཁྲུལ་ཡང་ཡང་བྱེད་སྲིད། གནས་སྐབས་འགའ་ཞིག་ལ་ན་བ་དང་ལས་ཀ་བྱེད་མི་ཐུབ་པ་ཡོང་ཆོག ཡང་ན། ལས་ཀ་བྱེད་མཚམས་བཞག་ནའང་སྲིད། གང་དུ་བྱེད་ལས་དེས་ཆོས་ཕྱོགས་ཁོ་ན་མ་ཡིན་པར་སྲིད་དོན་གྱི་ཡིད་ཆེས་ཀྱང་མཚོན་པའི་ཆོས་ཕྱོགས་ཀྱི་ཚོགས་འཛོམས་ཁག་ལ་འགྲོ་སྲིད། ཚུར་རྒོལ་བ་ཚོའི་དྲིལ་བསྒྲགས་ལས་ཕྲུ་གུ་ཚོ་སྐྱོབ་པའི་ཆེད་དུ་རང་ནང་དུ་སློབ་སྦྱོང་སྤྲོད་པའམ།
ཡང་ན། ཁྲིམས་འགལ་གྱི་འཛིན་གྲ་ཚུགས་པའི་བྱེད་ལས་སྤེལ་སྲིད། དེ་སྔ་རང་ཉིད་ལ་འཛུལ་འདོད་མེད་པའི་དགོས་མཁོ་ཅན་ནམ་རྒྱབ་གཉེར་བྱས་པའི་སྒྲིགས་འཛུགས་འགའ་ཞིག་ནང་ཞུགས་རྒྱུར་ཁས་ལེན་མི་བྱེད་པ་སྲིད། བྱེད་ལས་འདི་རིགས་མང་ཚོགས་ཀྱི་རྒྱུན་ལྡན་གྱི་བྱ་བ་དང་འདྲ་བོ་ཡོད་པ་མ་ཟད། རྒྱུན་ལྡན་གྱི་མི་ཚེ་ལས་ཁ་བྲལ་བའི་ཚད་གཞི་དེ་མཚམས་ཅན་ཡིན་སྟབས་མང་ཚོགས་ལ་རྒྱལ་ཁབ་ཀྱི་བཅིངས་གྲོལ་འཐབ་རྩོད་ནང་དུ་ཆ་ཤས་ལེན་རྒྱུ་དེ་ལས་སླ་པོ་ཡོད།
འཚེ་བ་སྤངས་པའི་འཐབ་རྩོད་དང་འཚེ་བ་གཉིས་ཀྱི་བཀོལ་སྤྱོད་དེ་གཞི་རྩའི་ཆ་ནས་མི་འདྲ་བ་ཡིན་སྟབས། སྲིད་དོན་གྱི་བཀའ་བརྩི་དང་ལེན་མི་ཞུ་བའི་ལས་འགུལ་ཞིག་གི་སྐབས་སུ་མཚམས་ཅན་གྱི་འཚེ་བའི་འགོག་རྒོལ་ཡིན་ཡང་ཕན་ལས་གནོད་ཆེ་བ་ཡོད། གང་གིས་ཤེ་ན། དེས་གང་དུ་སྲིད་དབང་སྒེར་འཛིན་པ་རྣམས་ལ་ཆེས་ཁེ་ཕན་ཡོད་པའི་དམག་འཁྲུག་ཅན་གྱི་འཐབ་རྩོད་ཅིག་ཏུ་བསྒྱུར་གྱི་ཡོད། འཚེ་བ་སྤངས་པའི་སྒྲིག་ལམ་ནི་ལམ་ལྷོངས་ཀྱི་རྒྱུ་ལྟེ་བ་དེ་ཡིན་པས་སྲིད་དབང་སྒེར་འཛིན་པ་དང༌། དེ་དག་གི་ངོ་ཚབ་ཀྱིས་གདུག་རྩུབ་བྱེད་པ་དང་འདྲོགས་འགོ་སློང་བ་ཇི་ལྟར་བྱས་ཀྱང་རྒྱུན་འཁྱོངས་ངེས་པར་དུ་བྱེད་དགོས།
འཚེ་བ་ཅན་གྱི་ཕྱོགས་འགལ་བའི་ཐད་དུ་འཚེ་བ་སྤངས་པའི་སྒྲིག་ལམ་གྱི་རྒྱུན་འཁྱོངས་དེས་གཤམ་དུ་བགྲོ་གླེང་བྱེད་རྒྱུའི་འཚེ་བ་སྤངས་པའི་འཐབ་རྩོད་ནང་གི་འགྱུར་བའི་ཐབས་ཚུལ་བཞིའི་བྱེད་ལས་ལ་མཐུན་འགྱུར་བྱེད་ཀྱི་ཡོད། འཚེ་བ་སྤངས་པའི་སྒྲིག་ལམ་དེ་སྲིད་དོན་གྱི་ཇུ་ཇིཏ་སུའི་རྒྱུད་རིམ་གྱི་ནང་དུ་ཤིན་ཏུ་ནས་གལ་ཆེན་པོ་ཡིན། རྒྱུད་རིམ་འདིའི་ནང་དུ་གསལ་ཞིང་དག་པའི་འཚེ་བ་སྤངས་པའི་ལས་འགུལ་བ་ཚོའི་ཐད་དུ་དབང་འཛིན་པ་དེས་མངོན་གསལ་ཅན་གྱི་གདུག་རྩུབ་བྱས་པ་དེ་སྲིད་དབང་སྒེར་འཛིན་པ་རང་གི་གོ་གནས་ལ་སྲིད་དོན་དང་འབྲེལ་བའི་དོ་ཕོག་ཡོང་གི་ཡོད། དེ་ཡང་སྲིད་དབང་སྒེར་འཛིན་པ་རང་ཕྱོགས་ཀྱི་དཔོན་རིགས་ནང་ཁུལ་མི་མཐུན་པ་བཟོ་བ་དང༌། དབང་འཛིན་པའི་རྒྱུན་ལྡན་གྱི་རྒྱབ་སྐྱོར་བ་དང༌། སྡེ་ཚན་ཕུང་གསུམ་པ། དེ་བཞིན་སྤྱིར་བཏང་མང་ཚོགས་ཀྱི་དབུས་སུ་འགོག་རྒོལ་བ་ཚོར་རྒྱབ་སྐྱོར་བསྐྲུན་པའི་བྱ་བའང་བྱེད་ཀྱི་ཡོད།
འོན་ཀྱང་སྐབས་འགའ་ཞིག་ལ་སྲིད་དབང་སྒེར་འཛིན་ལམ་ལུགས་པ་དེའི་ཐད་དུ་མཚམས་ཅན་གྱི་འཚེ་བའང་ཡོང་ངེས་པ་ཡིན། དབང་འཛིན་པ་དེའི་ཐད་དུ་ཡོད
པའི་ཁོང་ཁྲོ་དང༌། གནས་བཟོད་མི་བདེ་བ་དག་འཚེ་བའི་ངོ་བོར་འབར་གས་ཡོང་སྲིད། ཡང་ན་སྡེ་ཁག་འགའ་ཤས་ཀྱིས་འཚེ་བ་སྤངས་པའི་འཐབ་རྩོད་ཀྱི་བྱེད་ལས་ཀྱི་གལ་གནད་ངོས་བཟུང་ཡང་འཚེ་བའི་ཐབས་ལམ་སྤོང་འདོད་མེད་པའང་ཡོང་སྲིད།
གནས་ཚུལ་འདི་འདྲའི་སྐབས་སུའང་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་སྤོང་དགོས་དོན་མེད། ཡིན་ན་ཡང་འཚེ་བ་སྤངས་པའི་བྱེད་ལས་ནས་འཚེ་བའི་བྱེད་ལས་རྣམས་ཀྱི་དབྱེ་འབྱེད་གང་ཐུབ་བྱེད་རྒྱུ་དེ་དགོས་ངེས་ཅན་ཡིན། འདི་ནི་གནས་ཡུལ་གྱི་ཆགས་རབས་དང༌། མང་ཚོགས་ཀྱི་སྡེ་ཁག དུས་ཚོད། གནད་དོན་བཅས་དང་ལྟོས་ཏེ་བྱེད་དགོས་པ་ཡིན། དེ་མིན་ནུས་ཤུགས་ལྡན་པ་དང་ལམ་ལྷོངས་ལྡན་པའི་སྲིད་དོན་གྱི་བཀའ་བརྩི་དང་ལེན་མི་ཞུ་བའི་བེད་སྤྱོད་ཀྱི་ནུས་པ་དེར་འཚེ་བས་གནོད་སྐྱོན་ཡོང་སྲིད་པ་རེད།
ལོ་རྒྱུས་ཀྱི་ཡིག་ཆ་ཁག་ལ་གཞིགས་ན་སྲིད་དོན་གྱི་བཀའ་བརྩི་དང་ལེན་མི་ཞུ་བའི་ནང་དུ་སྲོག་སྐྱོན་དང་རྨས་སྐྱོན་ཡོང་གི་ཡོད་ཀྱང་དེ་དག་དྲག་པོའི་དམག་འཐབ་ནང་གི་གྲངས་འབོར་ལ་ལྟོས་ཏེ་ཆེས་ཉུང་ཉུང་ཡིན། ལྷག་པར་དུ་ཡང་འདི་ལྟ་བུའི་འཐབ་རྩོད་ཀྱིས་རྫོགས་རྒྱུ་མེད་པའི་གསོད་རྡུང་གི་འཁོར་ལོ་དེར་མཐུན་འགྱུར་བྱེད་ཀྱི་མེད།
འཚེ་བ་སྤངས་པའི་འཐབ་རྩོད་ཀྱིས་སྲིད་གཞུང་ལ་ཡོད་པའི་འཇིགས་སྣང་དང་དེའི་འཚེ་བ་དང་བཅས་པའི་བཙན་གནོན་ལ་སྟངས་འཛིན་དང་འཇིགས་སྣང་བརླག་པའི་མཐུན་རྐྱེན་བྱེད་པ་དང་དགོས་མཁོ་སྒྲིབ་པ་གཉིས་ཀ་བྱེད་ཀྱི་ཡོད། འཇིགས་སྣང་ལ་སྟངས་འཛིན་བྱེད་པའམ། ཡང་ན། འཇིགས་སྣང་སྤོང་བ་དེ་སྤྱིར་བཏང་མང་ཚོགས་ཀྱི་ཐོག་ཏུ་བཟུང་བའི་སྲིད་དབང་སྒེར་འཛིན་པའི་དབང་ཆ་དེ་གཏོར་བཤིགས་བྱེད་པའི་རྒྱུ་ལྟེ་བ་ཞིག་ཡིན།
ཕྱི་གསལ་ནང་གསལ་དང་། གསང་བ། ཚད་མཐོ་བའི་གནས་ཚད།
གསང་བ་དང༌། མགོ་བསྐོར། གསང་བའི་ལྐོག་གཡོ་བཅས་ཀྱིས་འཚེ་བ་སྤངས་པའི་བྱེད་ལས་བེད་སྤྱོད་བྱེད་པའི་ལས་འགུལ་ཞིག་ལ་དཀའ་རྙོག་ཆེན་པོ་ཞེ་དྲགས་བཟོ་གི་ཡོད། སྲིད་དོན་གྱི་ཉེན་རྟོག་པ་དང༌། གསང་བའི་ལས་ཁུངས་ཀྱི་མི་སྣ་ཚོས་འཆར་གཞི་དང་ཀུན་སློང་གི་སྐོར་ལ་ཤེས་རྟོགས་ཡོང་གི་ཡོད་པ་དེ་ནས་གཡོལ་ས་བྱེད་རྒྱུ་དེ་ཕལ་ཆེར་ཡོང་མི་སྲིད་པ་རེད། ལས་འགུལ་གྱི་ཆ་ནས་བལྟས་ན་གསང་ནི་འཇིགས་སྣང་ལས་གྲུབ་པ་ཞིག་ཡིན་ལ། དེས་དམིགས་བཀར་གྱི་ལས་གཞི་ཞིག་ལ་ཆ་ཤས་ལེན་མཁན་མང་ཚོགས་ཀྱི་གྲངས་འབོར་ཉུང་དུ་གཏོང་བ་དང༌།
འགོག་རྒོལ་བའི་སེམས་ཤུགས་གཅོག་པའི་འཇིགས་སྣང་དེར་མཐུན་འགྱུར་བྱེད་ཀྱི་ཡོད། དེས་ལས་འགུལ་གྱི་ནང་དུ་སུ་ཞིག་ཕྱོགས་འགལ་བའི་མྱུལ་མའམ། སོ་པ་ཡིན་མིན་གྱི་སྐོར་ལ་ཤས་ཆེ་བར་དངོས་ཡོད་མིན་པའི་དྭོགས་པ་དང༌། ཕར་ཁག་ཚུར་དཀྲི་འབྱུང་བའི་མཐུན་འགྱུར་ཀྱང་བྱེད་ཐུབ་ཀྱི་ཡོད། གསང་བས་ལས་འགུལ་ཞིག་འཚེ་མེད་ཞི་བར་གནས་ཐུབ་པའི་གནས་བབ་དེར་འགལ་རྐྱེན་ཡང་བྱེད་སྲིད།
དེ་ལས་ལྡོག་སྟེ་འཆར་གཞི་དང་ཀུན་སློང་གི་ཐད་ལ་ཕྱི་གསལ་ནང་གསལ་བྱས་པ་དེས་ལྡོགས་ཕྱོགས་ཀྱི་འབྲས་བུ་འབྱུང་བ་མ་ཟད། དངོས་སུ་འགོག་རྒོལ་གྱི་ལས་འགུལ་དེ་ཆེས་སྟོབས་ཆེན་ཡིན་པའི་རྣམ་པ་མངོན་པར་ཡང་མཐུན་འགྱུར་བྱེད་པ་ཡིན། འོན་ཀྱང་དཀའ་ངལ་དེ་འདིར་བཤད་པ་ལས་ཀྱང་རྙོག་འཛིངས་ཆེ་བ་ཡོད་པ་དང༌། འགོག་རྒོལ་ལས་འགུལ་གྱི་གནད་ཆེའི་རྣམ་པ་འགའ་ཞིག་གི་ཐད་ལ་གསང་བའི་དགོས་མཁོ་ཡོང་སྲིད། སྲིད་དབང་སྒེར་འཛིན་ལམ་ལུགས་པས་གནས་སྟངས་བྱེ་བྲག་པ་ཞིག་གི་ཐད་དུ་བྱ་ར་སོ་ལྟ་བྱེད་པའི་ཐབས་ལམ་དང༌། འཚེ་བ་སྤངས་པའི་འཐབ་རྩོད་ཀྱི་འགུལ་ཤུགས་གཉིས་ཀའི་སྐོར་ལ་ཤེས་རྒྱ་ཆེ་བའི་དཔྱོད་ལྡན་ཚོས་དཔྱད་ཞིབ་མཐིལ་ཕྱིན་པ་བྱེད་པའི་དགོས་མཁོ་ཡོད།
གང་དུ་ལས་འགུལ་མཚམས་ཅན་གྱི་རིགས་དམིགས་བསལ་བའི་ནང་དུ་གསང་བའི་ཚད་གཞི་མཐོ་བོ་དགོས་མཁོ་ཡོད་པ་ནི། སྲིད་དབང་སྒེར་འཛིན་ལམ་ལུགས་པའི་བཀོལ་སྤྱོད་ཀྱི་སྐོར་ལ་གསང་གནས་བསྡུ་སྒྲུབ་བྱེད་རྒྱུ་དང༌། རྒྱལ་ནང་ནས་ཁྲིམས་མཐུན་མིན་པའི་རླུང་འཕྲིན་གྱི་རྒྱང་སྲིངས་བེད་སྤྱོད། གསང་བའི་ཡིག་ཆ་ཁག་གི་འགྲེམས་སྤེལ་དང༌། དཔར་སྐྲུན། རྩོམ་སྒྲིག་བྱེད་རྒྱུ་བཅས་ཡིན།
འཐབ་རྩོད་ཀྱི་རིམ་པ་ཚང་མར་འཚེ་བ་སྤངས་པའི་བྱེད་ལས་ཀྱི་གནས་ཚད་མཐོ་བའི་ཀུན་སྤྱོད་ཀྱི་རྒྱུན་འཁྱོངས་དེ་ངེས་པར་དུ་དགོས། འཇིགས་སྣང་བྲལ་བའི་རང་བཞིན་དང༌། འཚེ་བ་སྤངས་པའི་སྒྲིག་ལམ་གྱི་རྒྱུན་འཁྱོངས་ལྟ་བུའི་ཆ་རྐྱེན་རྣམས་རྒྱུན་དུ་དགོས་མཁོ་ཡོད། འགྱུར་བ་བྱེ་བྲག་པ་ཞིག་གཏོང་བ་ལ་མང་ཚོགས་ཀྱི
གྲངས་འབོར་རྒྱ་ཆེན་པོ་ངེས་པར་དུ་ཡང་ཡང་དགོས་ཀྱི་ཡོད་པ་དེ་དྲན་དགོས་པ་གལ་ཆེན་པོ་ཡིན། འོན་ཀྱང་ལས་འགུལ་གྱི་གནས་ཚད་མཐོ་བོར་རྒྱུན་འཁྱོངས་བྱས་པ་དེ་ཁོ་ནས་ཡིད་ཆེས་འོས་པའི་ཆ་ཤས་ལེན་པ་པོའི་གྲངས་འབོར་དེ་ལྟ་བུ་ཐོབ་ཐུབ་པ་ཡིན།
དབང་ཆའི་འབྲེལ་བར་འཕོ་འགྱུར།
འཐབ་བྱུས་པ་ཚོས་དྲན་ཚོར་དགོས་པ་ཞིག་ལ། གང་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བ་བཀོལ་སྤྱོད་བྱས་པའི་འཐབ་རྩོད་དེ་སྐུལ་སློང་དང་ཁ་གཏད་སྐུལ་སློང་གི་ཕར་འགུལ་ཚུར་འགུལ་རྒྱུན་སྲིངས་བྱེད་པའི་འཐབ་རྩོད་ཀྱི་ཞིང་ས་ཡང་ཡང་འཕོ་འགྱུར་ཅན་ཞིག་རེད། དེར་རྟག་པ་བརྟན་པ་གང་ཡང་མེད། ལྟོས་བཅས་དང་ལྟོས་མེད་ཀྱི་དབང་ཆའི་འབྲེལ་བ་གཉིས་ཀ་མྱུར་བ་དང་རྟག་ཏུ་འགྱུར་བའི་ཆོས་ཅན་ཞིག་ཡིན། འདི་ནི་འགོག་རྒོལ་བ་ཚོས་བཙན་གནོན་ལ་ལྟོས་པ་མེད་པར་འཚེ་བ་སྤངས་པའི་ཨུ་ཚུགས་མུ་མཐུད་པ་དེས་བཟོས་པ་ཡིན།
འདི་ལྟ་བུའི་འཐབ་རྩོད་གནས་སྟངས་ཀྱི་ནང་དུ་འགྲན་རྩོད་པ་ཕྱོགས་གཉིས་ཀའི་རང་རང་གི་དབང་ཆའི་འགྱུར་འགྲོས་དེ་འཚེ་བ་དང་ལྡན་པའི་འཐབ་རྩོད་ལས་ཀྱང་ཆེས་ཚབས་ཆེ་བ་དང༌། མགྱོགས་མྱུར་དུ་ཡོང་བ། སྲིད་དོན་གྱི་གནད་འགག་དང་སྣ་ཚོགས་པའི་མཇུག་འབྲས་ཡོད་པ་བཅས་བ་ཡོང་བར་ངེས། འགྱུར་འགྲོས་འདི་དག་ལ་བརྟེན་ནས་འགོག་རྒོལ་བས་སྤེལ་བའི་བྱེད་ལས་དམིགས་བསལ་བ་རྣམས་ལ་དུས་དང་གནས་སྐབས་བྱེ་བྲག་གང་དུ་བྱུང་བ་ལས་ཀྱང་མཇུག་འབྲས་བསམ་ཡུལ་ལས་འདས་པ་ཡོང་སྲིད། འབྲས་བུ་འདི་དག་ཕྱིར་འཕག་བྱེད་པའི་སྟོབས་ཀྱིས་སྡེ་ཁག་གཅིག་གམ་གཞན་རྣམས་སྟོབས་ཤུགས་ཆེ་རུ་གཏོང་བའམ། ཡང་ན། སྐྱོ་རུ་གཏོང་བར་བྱེད་ཀྱི་ཡོད།
དེའི་སྟེང་དུ་འཚེ་བ་སྤངས་པའི་སྡེ་ཁག་གིས་རང་གི་བྱེད་ལས་ལ་བརྟེན་ནས་ཁ་གཏད་སྡེ་ཁག་གི་ལྟོས་བཅས་སྟོབས་ཤུགས་རྒྱ་ཆེར་གཅོག་པའམ་སྤོར་བ་བྱེད་སྲིད།
དཔེར་ན་སྲིད་དབང་སྒེར་འཛིན་པའི་གདུག་རྩུབ་ཀྱི་གདོང་དུ་སྒྲིག་ལམ་ལྡན་ལ་བློ་སྟོབས་ཆེ་བའི་འཚེ་བ་སྤངས་པའི་འགོག་རྒོལ་དེས་སྲིད་དབང་སྒེར་འཛིན་པ་རང་ཉིད་ཀྱི་དམག་མི་དང་མང་ཚོགས་ཀྱི་དབུས་སུ་སྟབས་མི་བདེ་བ་དང༌། ཡི་མ་རངས་པ། ཡིད་ཆེས་མེད་པ་བཅས་བསྐྲུན་པ་མ་ཟད། གནས་སྟངས་ཚབས་ཆེ་བའི་སྐབས་སུ་དམག་མིའི་གྱེན་ལོག་ཀྱང་བསྐྲུན་གྱི་ཡོད། འགོག་རྒོལ་འདིས་སྲིད་དབང་སྒེར་འཛིན་ལམ་ལུགས་པ་དེར་རྒྱལ་སྤྱིའི་དམའ་འབེབས་ཤུགས་ཆེར་ཡོང་བ་ཡང་བཟོ་སྲིད། དེའི་སྟེང་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་རིག་རྩལ་དང་།
སྒྲིག་ལམ་ལྡན་པའི་ཐོག་ནས་མུ་མཐུད་བེད་སྤྱོད་བྱས་པ་དེས་རྒྱུན་ལྡན་འཐབ་རྩོད་ཀྱི་ནང་དུ་བར་གནས་སུ་སྡོད་པའམ། ཡང་ན། སྲིད་དབང་སྒེར་འཛིན་པ་དེར་མངོན་པར་མི་གསལ་བའི་རྒྱབ་སྐོར་བྱེད་མཁན་གྱི་མང་ཚོགས་དེ་འགོག་རྒོལ་གྱི་ནང་དུ་ཆཆ་ཤས་ལེན་རྒྱུ་གང་མང་དུ་གཏོང་སྲིད།
འགྱུར་བའི་ཐབས་ལམ་བཞི།
འཚེ་བ་སྤངས་པའི་འཐབ་རྩོད་ཀྱིས་འགྱུར་བ་བསྐྲུན་སྟངས་བཞི་ཡོད། གྲུབ་ཚུལ་ལམ་འགྱུར་བ་དང་པོ་དེ་བྱུང་མྱོང་ཡོད་ཀྱང་ཡོང་བ་ཆེས་དཀོན་པོ་ཡིན། ཁ་གཏད་སྡེ་ཁག་གི་ཚོགས་མི་ཚོས་བློ་སྟོབས་ལྡན་པའི་འཚེ་བ་སྤངས་པའི་འགོག་རྒོལ་བ་ཚོའི་ཐོག་ཏུ་དྲག་གནོན་བྱས་པའི་སྡུག་བསྔལ་དེས་སེམས་འགུལ་ཐེབས་སུ་བཅུག་པའམ། ཡང་ན། འགོག་རྒོལ་བའི་གནད་དོན་དེ་དྲང་བདེན་ཡིན་པ་ཤེས་པ་ལ་བརྟེན་ནས་འགོག་རྒོལ་བའི་དམིགས་ཡུལ་ལ་ངོས་ལེན་བྱེད་ཀྱི་ཡོད། ཐབས་ལམ་འདི་ལ་བསམ་བློའི་འགྱུར་བ་ཞེས་བརྗོད་ཀྱི་ཡོད། འཚེ་བ་སྤངས་པའི་བྱེད་ལས་ཀྱི་ནང་དུ་བསམ་བློའི་འགྱུར་བ་སྐབས་རེ་ཡོང་གི་ཡོད་ཀྱང་ཆེས་དཀོན་པོ་ཡིན། འཐབ་རྩོད་ཤས་ཆེ་བའི་ནང་དུ་འདི་རྩ་བ་ནས་ཡོང་གི་མེད་པའམ། ཡང་ན། གནད་ཆེ་བའི་ཚད་གཞིའི་སྒོ་ནས་ཡོང་གི་མེད།
ཤས་ཆེ་བར་ཁ་གཏད་པ་ཚོས་རང་ཉིད་ཀྱི་གང་འདོད་བྱེད་མི་ཐུབ་པའི་དོན་དུ་འཚེ་བ་སྤངས་པའི་འཐབ'རྩོད་དེས་འཐབ་རྩོད་ཀྱི་གནས་སྟངས་དང་སྤྱི་ཚོགས་ལ་འཕོ་འགྱུར་བཏང་བའི་སྒོ་ནས་བཀོལ་སྤྱོད་ཡོང་གི་ཡོད། གོ་ཤེས་ཉན་ཤེས་དང༌། འཚེ་བ་སྤངས་པའི་བཙན་ཤེད། འཐོར་ཞིག་བཅས་འགྱུར་བ་གཞན་གསུམ་བསྐྲུན་མཁན་གྱི་འགྱུར་བ་འདི་ཡིན། འདི་དག་གི་ནང་ནས་ག་རེ་ཡོང་མིན་ནི་མང་གཙོ་དོན་གཉེར་བ་ཚོའི་ཕྱོགས་སུ་སྟོས་བཅས་དང་ལྟོས་མེད་ཀྱི་དབང་ཆའི་འབྲེལ་བའི་ཚད་གཞིའི་འཕོ་འགྱུར་ལ་རག་ལས་པ་ཡིན།
གལ་ཏེ་གནད་དོན་རྣམས་གཞི་རྩའི་གནད་དོན་མིན་པ་དང་། མཚམས་ཅན་གྱི་ལས་འགུལ་ནང་གི་ཕྱོགས་འགལ་བ་ཚོའི་དགོས་འདུན་རྣམས་དེ་ཙམ་གྱི་ཁེ་ཉེན་ཅན་མ་ཡིན་པ། དཔུང་སྡེའི་འགྲན་བསྡུར་གྱིས་རྐྱེན་པས་དབང་ཆའི་འབྲེལ་བར་འགྱུར་བ་གང་འཚམ་བྱུང་བ་བཅས་ཡིན་ན། བསམ་ཚུལ་མི་མཐུན་པ་བགོ་འགྲེམས་བྱེད་པའམ། ཡང་ན། ཕན་ཚུན་བསམ་ཤེས་ཀྱི་ཐོག་ནས་གྲོས་ཆོད་ཀྱི་ལམ་ནས་གནས་སྐབས་ཀྱི་འཐབ་རྩོད་དེ་མེད་པར་བཟོ་ཐུབ། ཐབས་ལམ་འདི་ལ་གོ་ཤེས་ཉན་ཤེས་ཞེས་བརྗོད་པ་ཡིན། དཔེར་ན། ལས་མཚམས་འཇོག་པའི་དཀའ་རྙོག་དུ་མ་ཞིག་ཕྱོགས་གཉིས་ཀས་རང་རང་གི་དམིགས་ཡུལ་འདོད་པ་ལྟར་ཆ་ཚང་འགྲུབ་ཀྱི་མེད་ཀྱང་ཕྱོགས་གཉིས་ཀའི་དམིགས་ཡུལ་འགའ་ཤས་གྲུབ་པའི་ལམ་ནས་ཐག་གཅོད་བྱེད་ཀྱི་ཡོད། སྲིད་གཞུང་ཞིག་གིས་འདི་ལྟ་བུའི་འདུམ་འགྲིག་དེ་འཐེན་འཁྱེར་མེད་པ་བཟོ་རྒྱུ་དང༌། དྲང་བདེན་ཡིན་མདོག་གི་རྣམ་པ་བསྐྲུན་པའམ། དབང་འཛིན་པ་ང་ཉིད་ཀྱི་རྒྱལ་སྤྱིའི་རྣམ་པ་ཡག་ཏུ་གཏོང་བ་བཅས་བཟང་ཕྱོགས་ཀྱི་ཁེ་ཕན་འགའ་ཞིག་ཡོད་པར་བསམ་སྲིད། དེས་ན། གང་དུ་གོ་ཤེས་ཉན་ཤེས་ཀྱི་ལམ་ནས་ཐག་གཅོད་ཁས་ལེན་བྱེད་པའི་གནད་དོན་གྱི་འདེམས་སྐྲག་བྱེད་པར་དོ་སྣང་ཆེན་པོ་བྱེད་རྒྱུ་དེ་གལ་ཆེན་པོ་ཡིན། སྲིད་དབང་སྒེར་འཛིན་ལམ་ལུགས་ཤིག་འཆམ་ལ་འབེབས་རྒྱའི་འཐབ་རྩོད་ནི་གནད་དོན་འདི་དག་གི་ནང་ནས་གཅིག་ཀྱང་མིན།
འཚེ་བ་སྤངས་པའི་འཐབ་རྩོད་ནི་བསམ་བློའི་འགྱུར་བ་དང༌། གོ་ཤེས་ཉན་ཤེས་ཀྱི་ཐབས་ལམ་བསྟན་པ་ལས་ཆེས་ནུས་ཤུགས་ཆེ་བ་ཡོང་ཐུབ། མང་ཚོགས་ཀྱི་མཐུན་ལམ་མི་བྱེད་པ་དང༌། བཀའ་བརྩི་དང་ལེན་མི་ཞུ་བ་དག་གིས་སྤྱི་ཚོགས་དང་སྲིད་དོན་གྱི་གནས་སྟངས་མ་ཟད། དམིགས་བསལ་དབང་ཆའི་འབྲེལ་བར་འགྱུར་བ་བཏང་བའི་སྒོ་ནས་སྲིད་དབང་སྒེར་འཛིན་པས་སྤྱི་ཚོགས་དང༌། སྲིད་གཞུང་གི་སྲིད་དོན་དང༌། དཔལ་འབྱོར། སྤྱི་ཚོགས་བཅས་ཀྱི་རྒྱུད་རིམ་ལ་སྟངས་འཛིན་བྱེད་པའི་ནུས་པ་དེ་དངོས་སུ་འཕྲོག་གི་ཡོད། ཁ་གཏད་པའི་དྲག་པོའི་དཔུང་སྡེ་དེ་ཆེས་བློས་འགེལ་མི་འོས་པར་གྱུར་ཏེ་ཁོང་ཚོས་འགོག་རྒོལ་བ་འགོག་གནོན་བྱེད་པའི་བཀའ་ལ་རྩིས་མེད་བྱེད་པར་ངེས། ཁ་གཏད་པའི་དཔོན་རིགས་རྣམས་རང་རང་གི་གོ་གནས་སུ་སྡོད་པ་དང༌། ཐོག་མའི་དམིགས་ཡུལ་དེར་དམ་འཛིན་བྱེད་ཀྱང་ཁོང་ཚོའི་ཕན་ནུས་ལྡན་པའི་ལས་ཀ་བྱེད་ཐུབ་པའི་ནུས་པ་དེ་ཁོང་ཚོ་ནས་འཕྲོག་ཚར་བ་རེད།
དེ་ལ་འཚེ་བ་སྤངས་པའི་བཙན་ཤེད་ཅེས་བརྗོད།
གནས་སྟངས་ཚབས་ཆེ་བ་འགའ་ཤས་ཀྱི་ནང་དུ་འཚེ་བ་སྤངས་པའི་བཙན་ཤེད་བསྐྲུན་པའི་ཆ་རྐྱེན་དག་ད་དུང་མུ་མཐུད་དེ་རྒྱ་སྐྱེད་པ་ཡིན། ཁ་གཏད་པའི་འགོ་ཁྲིད་ཚོས་བྱ་བ་བྱེད་པའི་ནུས་པ་དངོས་སུ་ཉམས་པ་དང༌། ཁོང་ཚོའི་དབང་ཆའི་སྒྲོམ་གཞི་འཐོར་ཞིག་ཏུ་འགྲོ་གི་ཡོད། འགོག་རྒོལ་བའི་རང་ཉིད་ཀྱི་ཁ་ཕྱོགས་དང༌། མཐུན་ལམ་མི་བྱེད་པ། བཀའ་བརྩི་དང་ལེན་མི་ཞུ་བ་བཅས་ཡོངས་སུ་རྫོགས་པར་གྱུར་ཏེ་ཁ་གཏད་པ་དེར་ད་ཆ་ཁོང་ཚོའི་ཐོག་ལ་སྟངས་འཛིན་གྱི་དྲི་མ་ཙམ་ཡང་མེད། ཁ་གཏད་པའི་སྲི་ཞུ་བ་ཚོས་རང་ཉིད་ཀྱི་འགོ་ཁྲིད་ཀྱི་བཀའ་ལ་མི་བརྩི་བ་དང་། ཁ་གཏད་པའི་དམག་མི་དང་ཉེན་རྟོག་པས་གྱེན་ལོག་བྱེད་པ་ཡིན། ཁ་གཏད་པའི་ནམ་རྒྱུན་གྱི་རྒྱབ་སྐྱོར་བ་དང་མང་ཚོགས་ཀྱིས་རང་གི་དེ་སྔའི་འགོ་ཁྲིད་ཚོར་དབང་སྒྱུར་བྱེད་རྒྱུའི་ཐོབ་ཐང་གང་ཡང་ཡོད་པའི་ངོས་ལེན་བྱེད་ཀྱི་མེད། དེས་རྐྱེན་པས་ཁོང་ཚོའི་དེ་སྔའི་རམ་འདེགས་དང་བཀའ་བརྩི་དང་ལེན་མེད་པར་གྱུར་གྱི་ཡོད། དེ་ལ་བརྟེན་ནས་འགྱུར་བའི་ཐབས་ལམ་བཞི་པ་སྟེ། ཁ་གཏད་པའི་ལམ་ལུགས་ཀྱི་འཐོར་ཞིག་དེ་ཡོངས་སུ་རྫོགས་པ་བྱུང་བས་ཁོང་ཚོར་མགོ་སྒུར་རྒྱུའི་དབང་ཆའང་འདང་ངེས་ཞིག་ཡོང་གི་མེད། དབང་འཛིན་པ་དེ་དུམ་བུར་གས་ཐོར་འགྲོ་བ་ཡིན།
བཅིངས་གྲོལ་གྱི་འཐབ་བྱུས་འཆར་འགོད་ཀྱི་ནང་དུ་ཐབས་ལམ་བཞི་པོ་འདི་དག་སེམས་ནང་ངེས་པར་དུ་ཉར་དགོས། འདི་དག་སྐབས་རེ་སྟེས་དབང་གིས་ཡོང་གི་ཡོད། ཡིན་ན་ཡང་འཐབ་རྩོད་ཅིག་གི་ནང་དུ་འགྱུར་བ་གཏོང་འདོད་པའི་ཐབས་ལམ་གྱི་ཚུལ་དུ་འདི་དག་གཅིག་གམ། དུ་མའི་གདམ་ཁ་དེས་འཐབ་བྱུས་དམིགས་བསལ་བ་ཞིག་གམ། ཡང་ན། གཅིག་ཕན་གཅིག་གྲོགས་བྱེད་པའི་འཐབ་བྱུས་དུ་མ་བཟོ་ཐུབ་ཀྱི་ཡོད། ཐབས་ལམ་གཅིག་གམ་དུ་མ་ག་རེ་འདེམས་མིན་ནི་འགྲན་རྩོད་སྡེ་ཁག་གི་ལྟོས་བཅས་དང་ལྟོས་མེད་ཀྱི་དབང་ཆ་དང༌། འཚེ་བ་སྤངས་པའི་འཐབ་རྩོད་སྡེ་ཁག་གི་དམིགས་ཡུལ་དང་བསམ་བློའི་ཁྱེར་སོ་བཅས་ཐེ་བའི་ཆ་རྐྱེན་དུ་མར་རག་ལས་ཀྱི་ཡོད།
སྲིད་དོན་གྱི་བཀའ་བརྩི་དང་ལེན་མི་ཞུ་བའི་ནང་མང་གཙོ་ཅན་དུ་བསྒྱུར་བའི་ནུས་པ།
འཚེ་བ་ལྡན་པའི་བྱ་ཐབས་ཀྱིས་དབང་ཆ་གཅིག་བསྡུས་ཀྱི་ནུས་པ་ལས་ལྡོག་སྟེ།
འཚེ་བ་སྤངས་པའི་འཐབ་རྩོད་ཀྱི་ཐབས་ཚུལ་བེད་སྤྱོད་ཀྱིས་ཆབ་སྲིད་དང་འབྲེལ་བའི་སྤྱི་ཚོགས་དེ་ལམ་དུ་མའི་སྒོ་ནས་མང་གཙོ་ཅན་དུ་བསྒྱུར་བར་མཐུན་འགྱུར་བྱེད་ཀྱི་ཡོད།
མང་གཙོ་ཅན་དུ་བསྒྱུར་བའི་ནུས་པའི་ཆ་ཤས་གཅིག་ངན་ཕྱོགས་སུ་ཡོད།
ཐབས་ཚུལ་འདིས་ནི་དྲག་དམག་གི་ཐབས་ལམ་ལས་ལྡོག་སྟེ། མང་ཚོགས་ཐོག་སྲིད་དབང་སྒེར་འཛིན་ལམ་ལུགས་ཞིག་འཛུགས་པའམ། རྒྱུན་འཁྱོངས་ཐུབ་པའི་་ཆེ་མང་ཚོགས་ལ་རྒྱབ་གཏོད་བྱེད་ཐུབ་པའི་མཐོ་རིམ་སྤྱི་ཚོགས་བཀོད་ཁྱབ་བརྒྱུད་དྲག་གནོད་བྱེད་ཐུབ་པའི་ཐབས་ལམ་ཞིག་སྤྲོད་ཀྱི་མེད། སྲིད་དོན་གྱི་བཀའ་བརྩི་དང་ལེན་མི་ཞུ་བའི་ལས་འགུལ་གྱི་འགོ་ཁྲིད་ཚོས་རང་གི་རྗེས་འབྲངས་པ་ཚོར་ཤུགས་རྐྱེན་དང་གནོན་ཤུགས་སྤྲོད་ཐུབ་ཀྱང༌། ཁོང་ཚོས་བློ་ལོག་པའམ། འགོ་ཁྲིད་གཞན་བདམས་པ་བཅས་བྱས་ཚེ་བཙོན་འཇུག་བྱེད་པའམ། ཉེས་པ་སྲོག་ཐོག་གཏོང་བ་བྱེད་མི་ཐུབ།
མང་གཙོ་ཅན་དུ་བསྒྱུར་བའི་ནུས་པའི་ཆ་ཤས་གཞན་དེ་བཟང་ཕྱོགས་སུ་ཡོད།
དེ་ནི་འཚེ་བ་སྤངས་པའི་འཐབ་རྩོད་ཀྱིས་མང་ཚོགས་ལ་ད་ལྟ་ཡོད་བཞིན་པའམ།
འབྱུང་ངེས་པའི་སྲིད་དབང་སྒེར་འཛིན་པ་དག་ལས་མང་ཚོགས་ཀྱི་རང་དབང་སྒྲུབ་པའམ། སྲུང་སྐྱོབ་བྱེད་པར་བཀོལ་སྤྱོད་ཐུབ་པའི་འགོག་རྒོལ་གྱི་ཐབས་ལམ་སྤྲོད་ཀྱི་ཡོད། གཤམ་གསལ་རྣམས་འཚེ་བ་སྤངས་པའི་འཐབ་རྩོད་ལ་ཡོད་སྲིད་པའི་མང་གཙོ་ཅན་དུ་བསྒྱུར་བའི་བཟང་ཕྱོགས་ཀྱི་ནུས་པ་འགའ་ཤས་ཡིན།
འཚེ་བ་སྤངས་པའི་འཐབ་རྩོད་བེད་སྤྱོད་བཏང་བའི་ཉམས་མྱོང་དེས་མང་ཚོགས་ལ་དབང་འཛིན་པའི་འཇིགས་སྐུལ་དང༌། འཚེ་བ་ཅན་གྱི་དྲག་གནོན་བྱེད་པའི་ནུས་པར་གདོང་ལེན་བྱེད་རྒྱུའི་གདེང་ཚོད་སྔར་ལས་ལྷག་པ་ཞིག་བསྐྲུན་ཐུབ།
འཚེ་བ་སྤངས་པའི་འཐབ་རྩོད་ཀྱིས་སྲིད་དབང་སྒེར་འཛིན་སྡེ་ཁག་སུ་རུང་གིས་མང་ཚོགས་ཀྱི་ཐོག་ཏུ་མང་གཙོ་དང་མི་མཐུན་པའི་སྟངས་འཛིན་བྱས་པ་དེར་འགོག་རྒོལ་ཐུབ་པའི་བཀའ་བརྩི་དང་ལེན་མི་ཞུ་བ་དང༌། མཐུན་ལམ་མི་བྱེད་པའི་ཐབས་ལམ་སྤྲོད་ཀྱི་ཡོད།
འཚེ་བ་སྤངས་པའི་འཐབ་རྩོད་དེ་དྲག་གནོན་ལྡན་པའི་སྟངས་འཛིན་གྱི་མདུན་དུ་སྨྲ་བརྗོད་རང་དབང་དང༌། གསར་འགོད་རང་དབང༌། རང་དབང་ལྡན་པའི་སྒྲིག་འཛུགས། རང་དབང་གི་ཚོགས་འཛོམས་ལྟ་བུ་མང་གཙོའི་རང་དབང་གི་ཉམས་ལེན་ནན་སྐུལ་བྱེད་པར་བེད་སྤྱོད་བྱེད་ཐུབ།
གོང་དུ་བཤད་ཟིན་པ་ལྟར་འཚེ་བ་སྤངས་པའི་འཐབ་རྩོད་ཀྱིས་སྤྱི་ཚོགས་ཀྱི་སྒྲིག་འཛུགས་དང༌། རང་དབང་ཅན་གྱི་སྡེ་ཁག་གི་འཚོ་གནས་དང༌། གསར་སྐྱེ།
ནུས་ཤུགས་ཆེ་རུ་གཏོང་བ་བཅས་ལ་མཐུན་འགྱུར་ཤུགས་ཆེ་བྱེད་ཀྱི་ཡོད། འདི་དག་མང་གཙོའི་ལམ་ལུགས་ལ་གལ་ཆེན་པོ་ཡིན། གང་གིས་ཞེ་ན། འདི་དག་ལ་འབྱུང་སྲིད་པའི་སྲིད་དབང་སྒེར་འཛིན་པའི་ནུས་པ་ལྡན་པའི་དབང་ཆ་མཚམས་ཅན་དུ་བཟོ་བ་དང༌། མང་ཚོགས་ཀྱི་དབང་ཆའི་ནུས་པ་སྐུལ་སློང་བྱེད་པའི་ནུས་མཐུ་ལྡན་ཡོད།
འཚེ་བ་སྤངས་པའི་འཐབ་རྩོད་ཀྱིས་གདུག་རྩུབ་ཅན་གྱི་སྲིད་གཞུང་ཞིག་གི་དྲག་དམག་དང༌། ཉེན་རྟོག་པའི་དྲག་གནོན་ཅན་གྱི་བྱེད་ལས་ཀྱི་ཐད་དུ་མང་ཚོགས་ནས་རང་གི་དབང་ཆ་བེད་སྤྱོད་ཐུབ་པའི་ཐབས་ལམ་སྤྲོད་ཀྱི་ཡོད།
འཚེ་བ་སྤངས་པའི་འཐབ་རྩོད་ཀྱིས་མང་ཚོགས་དང༌། རང་དབང་ཅན་གྱི་སྒྲིག་འཛུགས་ལ་མང་གཙོའི་ཁེ་ཕན་གྱི་ཆེད་དུ་མཐོ་རིམ་སྤྱི་ཚོགས་ཀྱི་དབང་སྒྱུར་གྱི་དབང་ཆའི་འབྱུང་ཁུངས་འགོག་པའམ། གཅོད་པ་བྱས་ཏེ་དེ་དག་གིས་དབང་སྒྱུར་མུ་མཐུད་བྱེད་པའི་ནུས་པར་འཇིགས་སྣང་སྐུལ་བའི་ཐབས་ལམ་སྤྲོད་ཀྱི་ཡོད།
འཚེ་བ་སྤངས་པའི་འཐབ་རྩོད་ཀྱི་རྙོག་འཛིངས།
ང་ཚོས་བགྲོ་གླེང་འདིའི་སྟེང་ནས་གཟིགས་པ་བཞིན། འཚེ་བ་སྤངས་པའི་འཐབ་རྩོད་ནི་ཀུན་སྤྱོད་ཁྱད་པར་བའི་དགོས་ངེས་ཀྱི་ཆ་དང༌། འགྱུར་བའི་ཐབས་ལམ་གྱི་ཚུལ་མི་འདྲ་བ། དེར་མཁོ་བའི་ཐབས་བྱུས་སྣ་མང་དང་འབྲེལ་བའི་སྤྱི་ཚོགས་བྱེད་ལས་ཀྱི་ཐབས་ཚུལ་རྙོག་འཛིང་ཅན་ཞིག་རེད། དམིགས་བསལ་སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་ནུས་པ་ལྡན་པ་ཡོང་ཕྱིར་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་དོ་སྣང་གི་སྒོ་ནས་གྲ་སྒྲིག་དང་འཆར་གཞི་འདིང་དགོས། ཆ་ཤས་ལེན་པར་རེ་བ་ཡོད་པ་ཚོས་སོ་སོའི་ངོས་ནས་ག་རེ་བྱེད་དགོས་ཀྱི་ཡོད་མེད་ཤེས་དགོས་པ་ཡིན། མཐུན་རྐྱེན་ཇི་ཡོད་ཐོབ་ཐུབ་པ་བཟོ་དགོས། འཐབ་བྱུས་པ་ཚོས་འཚེ་བ་སྤངས་པའི་འཐབ་རྩོད་དེ་ཇི་འདྲ་བྱས་ན་ཕན་ནུས་ཆེ་ཤོས་ཀྱི་ཐོག་ནས་བེད་སྤྲོད་ཐུབ་མིན་གྱི་དཔྱད་ཞིབ་བྱེད་དགོས། ད་ང་ཚོས་འཐབ་བྱུས་ལྡན་པའི་འཆར་གཞི་འདིང་དགོས་པ་ཞེས་པ་རྗེས་སུ་ཡོང་རྒྱུའི་གནད་ཆེ་བའི་གྲུབ་ཆ་དེར་དོ་སྣང་བྱེད་རྒྱུ་ཡིན།

དྲུག་པ། འཐབ་བྱུས་ལྡན་པའི་འཆར་འགོད་ཀྱི་དགོས་པ།

སྲིད་དབང་སྒེར་འཛིན་ལམ་ལུགས་པའི་ཐད་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བའི་ལས་འགུལ་དེ་ལམ་སྣ་ཚོགས་ཀྱི་སྒོ་ནས་འགོ་འཛུགས་བྱེད་སྲིད། འདས་པའི་སྐབས་སུ་འཐབ་རྩོད་འདི་རིགས་ཧ་ལམ་རྟག་ཏུ་འཆར་གཞི་མེད་པ་དང༌། ཕལ་ཆེར་སྟེས་དབང་གིས་བྱུང་བ་རེད། འདས་པའི་ལས་འགུལ་རྣམས་འགོ་རྩོམ་པར་རྐྱེན་བྱེད་པའི་དམིགས་བཀར་གྱི་བློ་ཁ་མ་ཚིམས་པའི་རྣམ་གྲངས་མི་མཐུན་པ་མང་ཡང་།
ཤས་ཆེ་བར་གདུག་རྩུབ་གསར་པ་དང་། བརྩི་བཀུར་ཆེན་པོ་ཡོད་པའི་སྐྱེ་བོ་ཞིག་གི་སྲོག་གཅོད་དམ་འཛིན་བཟུང༌། སྲིད་བྱུས་སམ་བཀའ་རྩ་དྲག་གནོན་ཅན་གསར་པ་ཞིག བཟའ་བཅའ་དཀོན་པའི་གནས་སྟངས། ཆོས་དད་ལ་མོས་གུས་བྲལ་བ།
འབྲེལ་ཡོད་དུས་དྲན་གལ་ཆེ་ཞིག་གི་ཉིན་མོ་བསྲུང་བརྩི་བཅས་བསྡུས་ཡོད།
སྐབས་རེ་སྲིད་དབང་སྒེར་འཛིན་ལམ་ལུགས་པ་དེའི་བྱེད་ལས་བྱེ་བྲག་པ་ཞིག་གི་རྐྱེན་པས་རྒྱ་ཆེ་མང་ཚོགས་ཁོང་ཁྲོ་ལངས་ཏེ་སྒེར་ལངས་དེ་ཇི་ལྟར་མཇུག་བསྒྲིལ་བའི་གོ་རྟོགས་གང་ཡང་མེད་པར་ལས་འགུལ་འགོ་འཛུགས་ཀྱི་ཡོད། སྐབས་གཞན་དུ་སྙིང་སྟོབས་ཅན་གྱི་སྐྱེ་བོ་སྒེར་ཞིག་གམ། སྡེ་ཁག་ཆུང་ཆུང་ཞིག་གིས་རྒྱབ་སྐྱོར་སྐུལ་བའི་བྱེད་ལས་སྤེལ་ཡོད། ཡང་དམིགས་བསལ་གྱི་བློ་ཁ་མ་ཚིམས་པའི་གནས་སྟངས་ཤིག་སྐྱེ་བོ་གཞན་རྣམས་ཀྱིས་དེ་སྔ་རང་ཉིད་ལ་མྱོང་ཚོར་བྱུང་བ་དང་མཚུངས་པ་ནོར་འཁྲུལ་ཡིན་པར་ངོས་བཟུང་སྟེ། དེས་ན་ཁོང་ཚོ་ཡང་འཐབ་རྩོད་ཀྱི་ནང་ཞུགས་ཀྱི་ཡོད། སྐབས་རེ་སྡེ་ཁག་ཆུང་ངུ་ཞིག་གམ། སྐྱེ་བོ་སྒེར་ཞིག་ནས་འགོག་རྒོལ་བྱེད་དགོས་པའི་འབོད་སྐུལ་བྱེ་བྲག་པ་ཞིག་བྱས་པ་ལ་བརྟེན་ནས་ཚོད་དཔག་ལས་བརྒལ་བའི་ཡ་ལན་རྒྱ་ཆེན་པོ་ཡོང་གི་ཡོད།
རང་འགུལ་གྱིས་བྱུང་བའི་རང་བཞིན་དེར་བཟང་ཆའི་ཁྱད་ཆོས་འགའ་ཞིག་ཡོད་ཀྱང༌། དེར་སྐབས་དུ་མར་གྱོང་གུན་བྱུང་ཡོད། སྐབས་དུ་མར་མང་གཙོ་དོན་གཉེར་གྱི་འགོག་རྒོལ་བ་ཚོས་སྲིད་དབང་སྒེར་འཛིན་པ་དེའི་གདུག་རྩུབ་ལ་སྔོན་དཔགས་བྱས་མེད། དེས་རྐྱེན་པས་ཁོང་ཚོས་སྡུག་སྦྱོང་ཚབས་ཆེ་མྱོང་དགོས་པ་དང༌། འགོག་རྒོལ་ཐོར་ཞིག་ཏུ་འགྲོ་བ་བྱུང་ཡོད། སྐབས་རེ་མང་གཙོ་དོན་གཉེར་བ་ཚོར་འཆར་གཞི་མེད་སྟབས་གལ་གནད་ཆེ་བའི་ཐག་གཅོད་སྟེས་དབང་ལ་བཅོལ་ཏེ་གྲུབ་འབྲས་བྱུས་ཉེས་ཅན་བྱུང་ཡོད། བཙན་གནོན་ཅན་གྱི་ལམ་ལུགས་དེ་འཆམ་ལ་ཕབ་ཀྱང༌། མང་གཙོ་ཅན་གྱི་ལམ་ལུགས་ཞིག་ཏུ་བསྒྱུར་བར་ཇི་ལྟར་བྱ་དགོས་པའི་འཆར་གཞི་མེད་པའི་རྐྱེན་གྱིས་སྲིད་དབང་སྒེར་འཛིན་ལམ་ལུགས་གསར་པ་ཞིག་སྐྱེད་པར་བྱེད་པའི་མཐུན་འགྱུར་བྱས་ཡོད།
དོན་དངོས་ཀྱི་འཆར་འགོད།
མ་འོངས་པར་འཆར་གཞི་མེད་པའི་མང་ཚོགས་ནང་ཡོངས་སུ་གྲགས་པའི་བྱེད་ལས་དེས་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་གྱེན་ལངས་བྱེད་པར་གལ་གནད་ཆེ་བའི་བྱ་བ་བྱེད་པར་དྭོགས་པ་མེད། ཡིན་ན་ཡང་། ད་ཆ་སྲིད་དབང་སྒེར་འཛིན་ལམ་ལུགས་པ་ཞིག་འཆམ་ལ་འབེབས་པར་ཐབས་ལམ་ནུས་པ་ཆེ་ཤོས་གང་ཡིན་རྩིས་སྐོར་ཐུབ་པ་དང༌། སྲིད་དོན་གྱི་གནས་སྟངས་དང་མང་ཚོགས་ཀྱི་བསམ་བློ་ག་དུས་སྨིན་ཡོད་མེད་ཀྱི་དཔྱད་ཞིབ་ཐུབ་པ། ལས་འགུལ་ཞིག་ཇི་ལྟར་འགོ་འཛུགས
དགོས་མིན་གྱི་གདམ་ཁ་བཅས་བྱེད་ཐུབ་ཀྱི་ཡོད། དེ་འདྲའི་གནས་བབ་ཀྱི་འོག་ཏུ་རང་དབང་ཐོབ་པའི་ཐབས་ཤེས་ནུས་པ་ཅན་འདེམས་སྒྲུག་བྱེད་པ་ལ་མང་ཚོགས་ཀྱི་ནུས་པ་དང་། གནས་སྟངས་ཀྱི་དཔྱད་ཞིབ་དངོས་ཡོད་གནས་ཚུལ་ལ་གཞི་བཞག་པའི་ཆེས་དོ་སྣང་ཆེ་བའི་བསམ་ཤེས་ཀྱི་དགོས་མཁོ་ཡོད།
གལ་ཏེ་དོན་དག་ཅིག་འགྲུབ་འདོད་ཡོད་ན། དེ་ཇི་ལྟར་བསྒྲུབ་དགོས་པའི་འཆར་གཞི་འདིང་རྒྱུ་དེ་མཁས་པའི་བྱ་བ་ཡིན། དམིགས་ཡུལ་གལ་ཆེ་ཡིན་པའམ།
ཡང་ན་ལམ་ལྷོངས་མ་བྱུང་བའི་མཇུག་འབྲས་ཚབས་ཆེ་མཆིས་ཚེ། འཆར་གཞི་འདིང་རྒྱུ་དེ་བས་གལ་ཆེ་བ་ཆགས་ཀྱི་ཡོད། འཐབ་བྱུས་ལྡན་པའི་འཆར་འགོད་ཀྱིས་མཐུན་རྐྱེན་གང་ཡོད་ཀྱི་བཀོལ་སྤྱོད་དང་བགོ་འགྲེམས་ཆེས་ནུས་པ་ལྡན་པའི་སྒོ་ནས་བྱེད་ཐུབ་པའི་ནུས་མཐུ་ཆེ་རུ་གཏོང་གི་ཡོད། འདི་ནི་གང་ལ་དངོས་པོའི་མཐུན་རྐྱེན་མཚམས་ཅན་ལས་མེད་པ་དང༌། གང་གི་རྒྱབ་སྐྱོར་བ་རྣམས་ཉེན་ཁར་ལྷུང་སྲིད་པའི་གནས་སྟངས་འོག་བསྡད་མིན་ལ་མ་ལྟོས་པར་དབང་ཤུགས་ཅན་གྱི་སྲིད་དབང་སྒེར་འཛིན་ལམ་ལུགས་ཤིག་འཚམ་ལ་འབེབས་པར་འབད་རྩོལ་བྱེད་པའི་མང་གཙོའི་ལས་འགུལ་ཞིག་ལ་དངོས་འབྲེལ་གྱི་གནས་སྟངས་ཤིག་ཆགས་ཡོད། དེ་ལས་ལྡོག་སྟེ།
སྲིད་དབང་སྒེར་འཛིན་ལམ་ལུགས་པ་དེར་རྒྱུན་ལྡན་དུ་དངོས་པོའི་མཐུན་རྐྱེན་རྒྱ་ཆེན་པོ་དང༌། སྒྲིག་འཛུགས་ཀྱི་སྟོབས་ཤུགས། བཙན་གནོན་གདུག་རྩུབ་བྱེད་ཐུབ་པའི་ནུས་པ་ལྡན་ཡོད།
འདིར་འཐབ་བྱུས་འཆར་འགོད་ཞེས་པ་ནི་ད་ལྟའི་གནས་སྐབས་ནས་གང་འདོད་པའི་འབྱུང་འགྱུར་གྱི་གནས་སྟངས་དེར་སླེབས་སྲིད་པར་བཟོ་བའི་བྱེད་ལས་ཀྱི་འཕེལ་རིམ་ཞིག་གི་རྩིས་སྐོར་བྱེད་པ་ལ་གོ་བ་ཡིན། བགྲོ་གླེང་འདི་གཞིར་བཞག་བྱས་ན།
དེ་ནི་སྲིད་དབང་སྒེར་འཛིན་ལམ་ལུགས་ཞིག་ནས་མ་འོངས་མང་གཙོ་ཅན་གྱི་ལམ་ལུགས་ཞིག་ལ་གོ་བ་ཡིན། དམིགས་ཡུལ་དེ་སྒྲུབ་པའི་འཆར་གཞིའི་ནང་དུ་མནར་གཅོད་མྱོང་བའི་སྤྱི་ཚོགས་དང་མང་ཚོགས་ཀྱི་སྟོབས་ཤུགས་ཆེ་རུ་གཏོང་བ་དང༌།
དེ་བཞིན་སྲིད་དབང་སྒེར་འཛིན་ལམ་ལུགས་དེ་སྐྱོ་ཞན་དུ་གཏོང་ཆེད་དུ་བཟོས་པའི་རིམ་ཅན་གྱི་ལས་འགུལ་དུ་མ་དང་གོ་སྒྲིག་ལྡན་པའི་བྱ་བཞག་བཅས་བསྡུས་ཡོད།
འདིར་དོ་སྣང་དགོས་པ་ཞིག་ལ། དམིགས་ཡུལ་དེ་ད་ཡོད་ཀྱི་སྲིད་དབང་སྒེར་འཛིན་ལམ་ལུགས་དེ་གཏོར་བཤིགས་གཏོང་རྒྱུ་ཁོ་ན་མ་ཡིན་པར་དེའི་ཚབ་ཏུ་མང་གཙོའི་ལམ་ལུགས་འཛུགས་རྒྱུ་དེ་ཡིན། ད་ཡོད་ཀྱི་སྲིད་དབང་སྒེར་འཛིན་ལམ་ལུགས་དེ་གཏོར་བཤིགས་ཙམ་གཏོང་བའི་དམིགས་ཡུལ་མཚམས་ཅན་ལྡན་པའི་གཞི་རྒྱ་ཆེ་བའི་འཐབ་བྱུས་ཤིག་གིས་བཙན་ཤེད་ཅན་གྱི་ས་སྐྱོང་གཞན་ཞིག་བསྐྲུན་རྒྱུའི་ཉེན་ཁ་ཆེན་པོ་ཞིག་ཡོད།
འཆར་འགོད་བྱེད་པར་འགོག་རྐྱེན།
འཛམ་གླིང་གི་ཆ་ཤས་སྣ་ཚོགས་པའི་ནང་གི་རང་དབང་གི་འགྲེལ་བརྗོད་པ་འགའ་ཤས་ཀྱིས་བཅིངས་གྲོལ་ཇི་ལྟར་ཐོབ་པའི་དཀའ་རྙོག་གི་ཐད་ལ་ནུས་པ་ཆ་ཚང་ཐོན་པ་བྱས་མེད། འགྲེལ་བརྗོད་པ་འདི་དག་གིས་ལས་འགུལ་མ་བརྩམས་སྔོན་ལ་དོ་ནན་པའི་འཐབ་བྱུས་ལྡན་པའི་འཆར་འགོད་ཀྱི་གལ་གནད་ཤིན་ཏུ་ཆེན་པོ་ཡིན་པ་དེ་ཆ་ཚང་ངོས་བཟུང་བ་དཀོན་པོ་ཡིན། རྒྱུ་མཚན་དེའི་ཕྱིར་འདི་ནི་ཧ་ལམ་རྩ་བ་ནས་བྱུང་མེད།
རང་ཉིད་ཀྱི་མང་ཚོགས་ལ་སྲིད་དོན་གྱི་རང་དབང་སྦྱིན་པར་འདོད་པའི་འཆར་སྣང་ལྡན་པའི་སྐྱེ་བོ་ཚོས་དམིགས་ཡུལ་དེ་སྒྲབ་པ་ལ་ཆ་ལག་ཡོངས་སུ་ཚང་བའི་འཐབ་བྱུས་ལྡན་པའི་འཆར་གཞི་ཞིག་གོ་སྒྲིག་བྱེད་རྒྱུ་དཀོན་པོ་ཡིན་དགོས་པ་གང་ཡིན་ནམ། སྟབས་ཉེས་པ་ཞིག་ལ་ཤས་ཆེ་བར་མང་གཙོ་དོན་གཉེར་ཅན་གྱི་ཕྱོགས་འགལ་སྡེ་ཁག་ནང་གི་མི་མང་ཆེ་བས་འཐབ་བྱུས་ལྡན་པའི་འཆར་འགོད་དེ་དགོས་མཁོ་ཡིན་པ་ཤེས་ཀྱི་མེད་པའམ། ཡང་ན། འཐབ་བྱུས་དང་ལྡན་པའི་སྒོ་ནས་མནོ་བསམ་གཏོང་བའི་གོམས་གཤིས་སམ་སྦྱོང་བརྡར་མེད་པ་རེད། འདི་ནི་བྱ་བ་དཀའ་ཚེགས་ཅན་ཞིག་རེད། སྲིད་དབང་སྒེར་འཛིན་ལམ་ལུགས་པ་དེས་རྒྱུན་དུ་བསུན་པོ་བཟོ་བ་དང༌། སྐབས་བབས་ལས་འགན་གྱི་ཁུར་ལྕི་བ་ལ་བརྟེན་ནས་འགོག་རྒོལ་གྱི་འགོ་ཁྲིད་ཚོར་འཐབ་བྱུས་ལྡན་པའི་བསམ་བློའི་རིག་རྩལ་སྤེལ་བར་སྲུང་སྐྱོབ་དང་དུས་ཚོད་ཡོང་གི་མེད།
དེའི་ཚབ་ཏུ་སྲིད་དབང་སྒེར་འཛིན་ལམ་ལུགས་པའི་བྱེད་སྟངས་ལ་ལྟོས་ཏེ་རྔ་ལ་དཔགས་པའི་འཆམ་ཙམ་རྒྱག་རྒྱུ་དེ་སྤྱིར་བཏང་གི་འགྲོས་ཤིག་རེད། དེས་ན་ཕྱོགས་འགལ་བ་དེ་རང་དབང་གི་བཙན་ས་སམ། མཚམས་ཅན་རང་དབང་གི་རྒྱུན་འཁྱོངས་བྱེད་ཨེ་ཐུབ་ལྟ་བ་དང༌། དྲག་ཤོས་སུ་བཙན་ཤེད་སྟངས་འཛིན་གྱི་མདུན་སྐྱོད་གུལ་དུ་གཏོང་བའམ། དབང་འཛིན་པ་དེའི་སྲིད་བྱུས་གསར་པ་ཁག་ལ་འགལ་རྐྱེན་དཀའ
རྙོག་བཟོ་བ་བཅས་རྟག་ཏུ་འགོག་སྲུང་གི་གནས་སུ་ཡོད།
སྡེ་ཁག་དང་གང་ཟག་སྒེར་འགའ་ཤས་ཀྱིས་བཅིངས་གྲོལ་གྱི་ལས་འགུལ་ཞིག་ལ་རྒྱ་ཆེན་པོ་དང་ཕུགས་ཐག་རིང་བའི་འཆར་འགོད་ཀྱི་དགོས་པ་མི་མཐོང་བའང་ཡོང་སྲིད། དེའི་ཚབ་ཏུ་ཁོང་ཚོས་གལ་ཏེ་རང་ཉིད་ཀྱི་དམིགས་ཡུལ་དེ་བརྟན་པོ་དང༌། རྒྱུན་རིང་པོ། ཤུགས་ཆེན་པོའི་སྒོ་ནས་བཟུང་བ་ཡིན་ན་ག་འདྲ་བྱས་ཀྱང་འགྲིགས་འགྲོ་གི་རེད་སྙམ་པའི་གཡོ་ལྷད་མེད་པའི་བསམ་བློ་འཁོར་སྲིད། གཞན་དག་ཚོས་གལ་ཏེ་ཁོང་ཚོས་དཀའ་ངལ་གྱི་ནང་དུ་རང་ཉིད་ཀྱི་རྩ་འཛིན་དང་བསམ་ཚུལ་དང་མཐུན་པར་གནས་པ་དང་མྱོང་བ་བྱས་ན་དེ་དག་ལག་ལེན་དུ་བསྟར་བར་གང་ཐུབ་ཅི་ཐུབ་བྱེད་ཀྱི་ཡོད་སྙམ་པའང་བསམ་སྲིད། བཟང་སྤྱོད་ཀྱི་དམིགས་ཡུལ་འཛིན་པ་དང་། ལྟ་བར་ལ་ཞེན་ཡོད་པ་དག་བསྔགས་འོས་སུ་གྱུར་པ་རེད་དེ། དེ་ཙམ་གྱིས་ནི་རང་དབང་སྒྲུབ་པ་དང༌། སྲིད་དབང་སྒེར་འཛིན་ལམ་ལུགས་པ་ཞིག་མེད་པར་བཟོ་རྒྱུ་ལ་མི་འདང་བ་ཤུགས་ཆེ་ཡིན།
སྲིད་དབང་སྒེར་འཛིན་ལམ་ལུགས་ཀྱི་ཁ་གཏད་པ་གཞན་ཚོས་གལ་ཏེ་འཚེ་བ་འདང་ངེས་བཞིན་པ་ཁོ་ན་བེད་སྤྱོད་བྱས་ན་རང་དབང་ཡོང་གི་རེད་སྙམ་པ་ཡོང་སྲིད།
འོན་ཀྱང་གོང་དུ་བཤད་ཟིན་པ་ལྟར། འཚེ་བ་ནི་ལམ་ལྷོངས་སྟེར་མཁན་གྱི་འགན་ལེན་པ་ཞིག་མིན། བཅིངས་གྲོལ་ཡོང་རྒྱུའི་ཚབ་ཏུ་དེས་ཕམ་ཉེས་དང༌། གོད་ཆག་ཆེན་པོའམ། ཡང་ན། གཉིས་ཀ་བཟོ་སྲིད། གནས་སྟངས་ཕལ་ཆེ་བའི་ནང་དུ་སྲིད་དབང་སྒེར་འཛིན་ལམ་ལུགས་པ་དེ་འཚེ་བའི་འཐབ་རྩོད་ཀྱི་གདོང་ལེན་ལག་ཆ་ཡག་ཤོས་ཡོད་མཁན་ཡིན་པ་དང་། དྲག་དམག་གི་དོན་དངོས་དེས་མང་གཙོ་དོན་གཉེར་བ་ཚོ་ལ་ཕན་ཐོགས་ནམ་ཡང་བྱུང་ཡོད་པ་དཀོན་པོ་ཡིན།
ཡང་རང་ཉིད་ཀྱི་ག་རེ་བསམ་པ་དེ་བྱེད་དགོས་པའི་ཐོག་ལ་ལས་འགུལ་གཞིར་བཞག་བྱེད་མཁན་གྱི་ལས་འགུལ་བ་ཡང་ཡོད། འོན་ཀྱང་འདོད་ཚུལ་འདི་དག་ནི་རང་ཤེད་ཆེ་བ་ཙམ་ཡིན་པ་མ་ཟད། བཅིངས་གྲོལ་ལ་སྨན་པའི་གཞི་རྒྱ་ཆེ་བའི་འཐབ་བྱས་ཞིག་བཟོ་བར་ལམ་སྟོན་ཡང་བྱེད་ཀྱི་མེད།
སྐྱེ་བོ་སུ་རུང་གིས་སྟོན་པའི་རྣམ་པར་བཀྲ་བའི་བློ་གྲོས་ཞིག་ལ་གཞི་བྱས་པའི་བྱེད་ལས་ཀྱང་མཚམས་ཅན་ཡིན། དེའི་ཚབ་ཏུ་ག་རེ་དགོས་པ་ནི་སྲིད་དབང་སྒེར་འཛིན་ལམ་ལུགས་དེ་མགོ་གཏིང་སློག་པ་ལ་མཁོ་བའི་གོམ་སྟབས་རྗེས་མ་དེའི་ཐོག་ལ་གཞི་བཅོལ་བའི་དོ་སྣང་ལྡན་པའི་རྩིས་སྐོར་གྱི་བྱེད་ལས་དེ་ཡིན། འཐབ་བྱས་ལ་དཔྱད་པ་མེད་ན་འགོག་རྒོལ་གྱི་འགོ་ཁྲིད་ཚོས་གོམ་སྟབས་རྗེས་མ་དེ་ག་རེ་དགོས་མིན་ཤེས་ཀྱི་མེད། གང་ཡིན་ཟེར་ན་ཁོང་ཚོས་རྒྱལ་ཁ་ཐོབ་པ་ལ་མཁོ་བའི་དམིགས་བཀར་གྱི་གོམ་སྟབས་གཅིག་རྗེས་གཉིས་མཐུད་དེའི་སྐོར་ལ་དོ་སྣང་ཆེན་པོས་བསམ་བློ་བཏང་མེད། གསར་གཏོད་ཀྱི་རིག་རྩལ་དང་རྣམ་པར་བཀྲ་བའི་བློ་གྲོས་རྣམས་ཞེ་དྲགས་གལ་ཆེན་པོ་རེད། འོན་ཀྱང་དེ་དག་མང་གཙོའི་དཔུང་སྡེའི་འཐབ་བྱུས་ལྡན་པའི་གནས་སྟངས་དེ་མདུན་སྐྲོད་བྱེད་པའི་ཆེད་དུ་བེད་སྤྱོད་གཏོང་དགོས་པ་ཡིན།
སྲིད་དབང་སྒེར་འཛིན་ལམ་ལུགས་ཀྱི་ཐད་དུ་བཀོལ་སྤྱོད་ཐུབ་པའི་བྱེད་ལས་མང་པོ་ཡོད་པ་ཤེས་པ་དང་འགོ་འཛུགས་གང་ནས་བྱེད་པའི་ཐག་གཅོད་མི་ཐུབ་པའི་སྐབས་དེར་མི་འགའ་ཤས་ཀྱིས་ཚང་མ་དུས་མཉམ་དུ་སྡེབ་གཅིག་ལ་བྱོས་ཞེས་སློབ་སྟོན་བྱེད་སྲིད། དེ་དགེ་ཕན་ལྡན་པ་ཡོང་སྲིད་ཀྱང་དམིགས་བསལ་གྱི་ལས་འགུལ་སྐྱོ་བའི་རིགས་ཀྱིས་རྩ་བ་ནས་བྱེད་མི་ཐུབ། མ་ཟད་དེ་ལྟ་བུའི་འདོད་ཚུལ་དེས་གང་ནས་འགོ་འཛུགས་པ་དང༌། རྩོལ་བ་རྣམས་གང་དུ་དམིགས་དགོས་མིན། མཚམས་ཅན་གྱི་མཐུན་རྐྱེན་རྣམས་ཇི་ལྟར་སྤྱོད་དགོས་མིན་གྱི་ཐད་ལ་ལམ་སྟོན་བྱེད་ཀྱི་མེད།
སྐྱེ་བོ་དང་སྡེ་ཁག་གཞན་ཚོས་འཆར་འགོད་འགའ་ཤས་བྱེད་དགོས་པ་མཐོང་ཀྱང༌། ཁོང་ཚོས་ཕུ་ཐག་ཐུང་ཐུང་ངམ། འཐབ་རྩལ་གྱི་གཞི་རྩའི་སྐོར་དེ་ཁོ་ནར་བསམ་བློ་གཏོང་ཐུབ། ཁོང་ཚོས་ཕུ་ཐག་རིང་བའི་འཆར་འགོད་བྱེད་ཐུབ་པའམ།
དགོས་ངེས་ཅན་ཡིན་པ་དེ་མི་མཐོང་བ་སྲིད། ཁོང་ཚོས་སྐབས་རེ་མང་གཙོའི་འགོག་རྒོལ་གྱི་ཆེད་དུ་གོ་སྐབས་བཟུང་རྒྱུ་བཞག་སྟེ་ཁ་གཏད་པའི་བྱེད་ལས་ལ་ཡ་ལན་སྤྲོད་པ་དང་། ཡང་ནས་ཡང་དུ་རང་ཉིད་གནད་དོན་ཆུང་རྩག་གི་རིགས་ལ་མགོ་འཁོར་དུ་བཅུག་ནས་འཐབ་བྱུས་ཀྱི་སྐོར་ལ་དཔྱད་ཞིབ་དང་བསམ་བློ་གཏོང་མི་ཐུབ་པ་ཡོང་སྲིད། ཕུ་ཐག་ཐུང་བའི་ལས་འགུལ་ཁག་ལ་ནུས་པ་ཧ་ཅང་ཤུགས་ཆེ་གཏོང་བའི་རྐྱེན་གྱིས་འགོ་ཁྲིད་འདི་ཚོས་དམིགས་ཡུལ་དེར་རྒྱུན་སྲིངས་ཏེ་སླེབས་པར་ཕྱོགས་ཡོངས་ཀྱི་འབད་རྩོལ་ལ་ལམ་སྟོན་བྱེད་ཐུབ་པའི་གདམ་ཁ་དུ་མ་ལྡན་པའི་བྱེད་ལས་ཀྱི་ཁ་ཕྱོགས་འཚོལ་ཞིབ་བྱེད་ཐུབ་ཀྱི་མེད།
མང་གཙོ་དོན་གཉེར་བའི་ལས་འགུལ་འགའ་ཤས་ཀྱིས་སྲིད་དབང་སྒེར་འཛིན་ལམ་ལུགས་འཆམ་ལ་འབེབས་པར་ཁྱབ་ཆེ་བའི་འཐབ་བྱུས་ཀྱི་འཆར་གཞི་མེད་པར་དེའི་ཚབ་ཏུ་རྒྱུ་མཚན་གཞན་ལ་བརྟེན་ནས་ཁ་ཚ་དགོས་ཐུག་གི་དོན་གནད་ཁག་ཁོ་ན་ལ་དམིགས་ཏེ་སྡོད་པ་ཡང་ཡོང་སྲིད། ཁོང་ཚོའི་སེམས་ཀྱི་ནང་དུ་རང་ཉིད་ཀྱི་འབད་རྩོལ་ལ་བརྟེན་ནས་སྲིད་དབང་སྒེར་འཛིན་ལམ་ལུགས་དེ་རྩ་མེད་བཟོ་ཐུབ་པའི་ཡིད་ཆེས་དངོས་འབྲེལ་བྱེད་ཀྱི་མེད། དེས་ན་ཇི་ལྟར་བྱ་དགོས་པའི་འཆར་འགོད་དེ་དོན་ཕན་མེད་པའི་བྱ་བའམ། དུས་ཚོད་དེ་རོལ་ཉམས་ལྡན་པའི་སྒོ་ནས་འཕྲོ་བརླག་བཏང་པ་ཞིག་ལ་ངོས་འཛིན་བྱེད་ཀྱི་ཡོད། གཏན་འཇགས་གདུག་རྩུབ་ཅན་གྱི་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་རང་དབང་གི་ཕྱིར་འཐབ་རྩོད་བྱེད་བཞིན་པའི་་ཚོགས་དེ་ཤུགས་ཆེ་བའི་དྲག་དམག་དང་ཉེན་རྟོག་པའི་དབང་ཤུགས་དང་གདོང་ཐུག་ཡང་ཡང་བྱེད་པར་བརྟེན་སྲིད་དབང་སྒེར་འཛིན་པ་ཚོས་རང་ཉིད་ག་རེ་འདོད་པ་དེ་འགྲུབ་ཐུབ་ཀྱི་ཡོད་པའི་ཕྱིའི་མཐོང་སྣང་ཞིག་སྐྱེ་བ་ཡིན། དངོས་འབྲེལ་གྱི་རེ་བ་བརླག་སྟེ་མི་མང་འདི་ཚོས་རང་གི་ལ་རྒྱ་དང་། གཅིག་བྱས་ན་ལོ་རྒྱུས་ཀྱི་ཆེད་དུ་སྲིད་དབང་སྒེར་འཛིན་ལམ་ལུགས་དེ་ལ་དགག་བྱ་བྱེད། ཁོང་ཚོས་ནམ་ཡང་ཁས་ལེན་མི་བྱེད་པའམ། ཡང་ན། ངོས་འཛིན་གསལ་པོ་མ་ཐུབ་པ་བཅས་གང་ལྟར་ཡང་ཁོང་ཚོའི་ལས་འགུལ་རྣམས་ཁོང་ཚོ་རང་ཉིད་ལ་རེ་བ་བྲལ་བ་ལྟ་བུར་སྣང་བ་ཡིན།
དེས་ན། ཁོང་ཚོར་ཕུ་ཐག་རིང་ལ་ཁྱབ་ཆེ་བའི་འཐབ་བྱུས་ལྡན་པའི་འཆར་འགོད་དེར་དགེ་མཚན་མེད།
འཐབ་བྱུས་དང་འབྲེལ་བའི་ཐོག་ནས་འཆར་གཞི་འདིང་མ་ཐུབ་པའི་འབྲས་བུ་ནི་རང་གི་སྟོབས་ཤུགས་ཉམས་དམས་སུ་ཕྱིན་པ་དང༌། བྱ་བར་ནུས་པ་མེད་པ། དོན་གནད་ཅུང་རྩག་གི་ཐོག་ཏུ་ནུས་པ་ཆུད་ཟོས་སུ་སོང་བ། ཁེ་ཕན་གྱི་རིགས་བེད་སྤྱོད་མ་ཐུབ་པ། རང་སྲོག་བློས་གཏོང་དོན་མེད་དུ་སོང་བ་བཅས་སྐྱོན་ཆ་ཆེན་པོ་ཡིན།
གལ་ཏེ་མང་གཙོ་དོན་གཉེར་བ་ཚོས་འཐབ་བྱུས་དང་འབྲེལ་བའི་འཆར་གཞི་མ་བཀོད་ན་ཁོང་ཚོས་རང་ཉིད་ཀྱི་དམིགས་ཡུལ་བསྒྲུབ་པར་ལམ་ལྷོངས་མི་ཡོང་བ་ངེས། འཆར་འགོད་སྐྱོ་ལ་ཆ་མི་སྙོམས་པའི་ལས་འགུལ་འདྲེས་མའི་རིགས་ཀྱིས་ཤུགས་ཆེ་བའི་འགོག་རྒོལ་གྱི་ནུས་པ་ཞིག་མདུན་སྐྱོད་བྱེད་པར་རམ་འདེགས་བྱེད་མི་ཐུབ། དེའི་ཚབ་ཏུ་སྲིད་དབང་སྒེར་འཛིན་པའི་སྟངས་འཛིན་དང་དབང་ཆ་ཤུགས་ཆེར་གཏོང་བའི་གོ་སྐབས་སྤྲོད་ངེས།
སྟབས་ཉེས་པ་ཞིག་ལ་བཅིངས་གྲོལ་གྱི་དོན་དུ་ཁྱབ་ཆེ་བའི་འཐབ་བྱུས་ཀྱི་འཆར་གཞི་བཟོས་མེད་པའམ། ཡོད་ཀྱང་དཀོན་པས་སྲིད་དབང་སྒེར་འཛིན་ལམ་ལུགས་པ་ཚོ་རང་ཉིད་དངོས་སུ་གནས་པའི་དུས་ཡུན་ལས་ཀྱང་རིང་བ་གནས་པ་མངོན་གྱི་ཡོད།
ཁོང་ཚོ་དགོས་པ་ལས་ལྡོག་སྟེ་ལོ་གྲངས་མང་པོའམ། བཅུ་ཕྲག་འགའ་ཡི་བར་དུ་འཚོ་གི་ཡོད།
འཐབ་བྱུས་ལྡན་པའི་འཆར་འགོད་ནང་གི་ཐ་སྙད་གལ་ཆེ་བཞི།
ང་ཚོར་འཐབ་བྱུས་ལྡན་པའི་བསམ་བློ་གཏོང་བར་རོགས་བྱེད་པ་ལ་གཞི་རྩའི་ཐ་སྙད་བཞིའི་གོ་དོན་ཐོག་ལ་གསལ་ཁ་དེ་གལ་ཆེན་པོ་ཡིན།
གཞི་རྒྱ་ཆེ་བའི་འཐབ་བྱུས་ནི་འཐབ་རྩོད་ཅིག་གི་ནང་དུ་རང་ཉིད་ཀྱི་དམིགས་ཡུལ་སྒྲུབ་ཐབས་བྱེད་པའི་སྡེ་ཁག་ཅིག་གི་དཔལ་འབྱོར་དང༌། འགྲོ་བ་མི། བཟང་སྤྱོད། སྲིད་དོན། སྒྲིག་འཛུགས་སོགས་ཀྱི་ཐོབ་རུང་དང་འོས་ཤིང་མཚམས་པའི་མཐུན་རྐྱེན་ཡོངས་རྫོགས་ཀྱི་བེད་སྤྱོད་ལ་འབྲེལ་མཐུད་དང་ཁ་བསྒྱར་བྱེད་པར་གྲོགས་བྱེད་པའི་རྟོག་འཆར་དེ་རེད།
གཞི་རྒྱ་ཆེ་བའི་འཐབ་བྱས་ཀྱིས་འཐབ་རྩོད་ནང་གི་སྡེ་ཁག་དེའི་དམིགས་ཡུལ་དང་མཐུན་རྐྱེན་གྱི་ཐོག་ཏུ་རྩ་བའི་དོ་སྣང་བྱས་ཏེ་འཐབ་རྩོད་དེའི་ནང་དུ་སྲོལ་རྒྱུན་གྱི་དམག་འཐབ་བམ། ཡང་ན། འཚེ་བ་སྤངས་པའི་འཐབ་རྩོད་ལྟ་བུ་གང་འོས་ཤིང་མཚམས་པའི་བྱེད་ལས་ཀྱི་ཐབས་ཚུལ་བཀོལ་སྤྱོད་ཀྱི་ཐག་གཅོད་བྱེད་ཀྱི་ཡོད། གཞི་རྒྱ་ཆེ་བའི་འཐབ་བྱུས་ཞིག་འཆར་འགོད་བྱེད་སྐབས་འགོག་རྒོལ་གྱི་འགོ་ཁྲིད་ཚོས་ཁ་གཏད་པ་དེའི་ཐོག་ཏུ་གནོན་ཤུགས་དང་ཤུགས་རྐྱེན་གང་དང་གང་སྤྲོད་དགོས་མིན
གྱི་ཐད་ལ་དཔྱད་ཞིབ་དང་འཆར་འགོད་ངེས་པར་དུ་བྱེད་དགོས། གཞན་ཡང་གཞི་རྒྱ་ཆེ་བའི་འཐབ་བྱུས་ཀྱི་ནང་དུ་འགོ་འཛུགས་དང་དེའི་རྗེས་ཀྱི་འགོག་རྒོལ་ལས་འགུལ་རྣམས་ག་དུས་སྤེལ་དགོས་མིན་གྱི་འོས་ཤིང་མཚམས་པའི་དུས་ཚོད་དང་གནས་སྟངས་ཀྱི་ཐག་གཅོད་ཁག་བསྡུས་ཡོད།
གཞི་རྒྱ་ཆེ་བའི་འཐབ་བྱུས་ཀྱིས་འཐབ་རྩོད་བྱེད་པར་མཚམས་ཅན་གྱི་འཐབ་མང་པོའི་གདམ་ཁ་བྱེད་རྒྱུར་གཞི་རྩའི་སྒྲོམ་གཞི་བཟོ་གི་ཡོད། གཞི་རྒྱ་ཆེ་བའི་འཐབ་བྱུས་ཀྱིས་སྡེ་ཁག་བྱེ་བྲག་པ་ལ་སྤྱིར་བཏང་གི་ལས་བསྐོས་དང་། འཐབ་རྩོད་ཀྱི་ནང་དུ་བེད་སྤྱོད་བྱེད་རྒྱུའི་མཐུན་རྐྱེན་གྱི་བགོ་འགྲེམས་ཡང་ཐག་གཅོད་བྱེད་ཀྱི་ཡོད།
འཐབ་བྱུས་ནི་བདམས་ཟིན་པའི་གཞི་རྒྱ་ཆེ་བའི་འཐབ་བྱུས་ཀྱི་རྒྱ་ཁྱོན་གྱི་ནང་དུ་བཀོལ་སྤྱོད་བྱེད་པར་འཐབ་རྩོད་ནང་གི་དམིགས་ཡུལ་བྱེ་བྲག་པ་ཞིག་ཇི་ལྟར་ལེགས་ཤོས་སྒྲུབ་པར་ལྟ་བའི་རྟོག་འཆར་དེ་ཡིན། འཐབ་བྱུས་ནི་དམིགས་ཡུལ་གང་རུང་ཞིག་ལ་འཐབ་རྩོད་བྱེད་སྐབས་ཕན་རླབས་ཤུགས་ཆེ་ཤོས་ཇི་ལྟར་ཡོང་མིན་དང༌། དེ་བཞིན་འཐབ་འཛིངས་ཇི་ལྟར་བྱེད་དང༌། ག་དུས་བྱེད། བྱེད་རུང་མི་རུང་བཅས་དང་འབྲེལ་བ་ཡོད། འཐབ་བྱུས་ནི་སྒྱ་རྩལ་མཁན་གྱི་རྟོག་འཆར་དང་འདྲ་ལ་འཐབ་བྱུས་ལྡན་པའི་འཆར་གཞི་ནི་ཁང་བཟོ་འཆར་འགོད་པའི་པར་གཞི་སྔོན་པོ་དེ་རེད།
འཐབ་བྱུས་ཀྱི་ནང་དུ་ཁ་གཏད་པས་གལ་ཏེ་འཐབ་རྩོད་དངོས་སུ་བྱུང་ན་རང
ཕྱོགས་ཕམ་རྒྱུ་ཡིན་པ་དང་དེ་བས་འཐབ་རྩོད་དངོས་མེད་པར་མགོ་སྒུར་ན་ལེགས་པའི་གནས་སྟངས་སྔ་ས་ནས་ཤེས་ཐུབ་པའི་ཁེ་ཕན་ཅན་གྱི་འཐབ་བྱུས་ལྡན་པའི་གནས་སྟངས་བསྐྲུན་པའི་འབད་རྩོལ་ཡང་ཚུད་ཡོད། དེ་མིན་ན། འཐབ་བྱུས་ལྡན་པའི་གནས་སྟངས་ཡར་རྒྱས་ཅན་དེས་འཐབ་རྩོད་ཀྱི་ནང་དུ་འགྲན་རྩོད་པ་ཚོའི་ལམ་ལྷོངས་ངེས་ཅན་བཟོ་གི་ཡོད། འཐབ་བྱུས་ནི་ལམ་ལྷོངས་བྱུང་ན་དེ་དག་གི་བེད་སྤྱོད་ཡང་དག་པར་ཇི་ལྟར་གཏོང་བའི་བྱེད་ལས་དང་ཡང་འབྲེལ་བ་ཡོད།
གལ་ཏེ་འཐབ་རྩོད་ཀྱི་རིམ་པ་ཉིད་ལ་སྦྱར་ན། འཐབ་བྱུས་ཀྱི་འཆར་གཞི་ནི་ལས་འགུལ་ཞིག་ཇི་ལྟར་སྤེལ་བ་དང༌། དེའི་དམིགས་ཡུལ་བསྒྲུབ་པ་ལ་དེ་ཉིད་གྲུབ་ཆའི་ཡན་ལག་སོ་སོ་བ་རྣམས་གཅིག་ཏུ་བསྒྲིག་སྟེ་ཁེ་ཕན་ཆེ་ཤོས་ཇི་ལྟར་བསྐྲུན་ཐུབ་མིན་ལྟ་རྒྱུའི་གཞི་རྩའི་བསམ་བློ་དེ་ཡིན། དེ་ནི་ལས་འགུལ་ཆུང་ཆུང་གི་ནང་དུ་ལས་འགུལ་བའི་སྡེ་ཁག་བྱེ་བྲག་པ་ཞིག་རིག་རྩལ་ལྡན་པའི་སྒོ་ནས་བཀོལ་སྤྱོད་བྱེད་པ་དང་འབྲེལ་བ་ཡོད། འཐབ་བྱུས་བཟང་པོ་ཞིག་འཆར་འགོད་བྱེད་པ་ལ་འཐབ་རྩོད་ཀྱི་ཐབས་ཚུལ་བདམས་པའི་བཀོལ་སྤྱོད་ཀྱི་ནང་དེར་ལམ་ལྷོངས་ཡོང་བར་དགོས་མཁོ་ཇི་ཡོད་ཀྱི་བསམ་བློ་ངེས་པར་དུ་ཚུད་དགོས། ཐབས་ཚུལ་འདྲ་མིན་ལ་དགོས་མཁོ་འདྲ་མིན་ཡོད། དགོས་མཁོ་སྒྲུབ་པ་གཅིག་པུས་ལམ་ལྷོངས་ཡོང་གི་མེད་པ་ཨ་ཅང་ཅང༌། ཆ་རྐྱེན་སྣོན་མའི་དགོས་པ་ཡང་ཡོང་སྲིད།
འཐབ་བྱུས་འདིང་བའི་སྐབས་སུ་མང་གཙོ་དོན་གཉེར་བ་ཚོས་རང་གི་དམིགས་ཡུལ་ལ་འགྲེལ་བཤད་གསལ་པོ་དགོས་པ་དང༌། དམིགས་ཡུལ་དེ་དག་བསྒྲུབ་པའི་འབད་རྩོལ་གྱི་ནུས་པ་དེ་ཇི་ལྟར་ཚད་འཇལ་རྒྱུའི་ཐག་གཅོད་བྱེད་དགོས། འགྲེལ་བཤད་དང་དཔྱད་ཞིབ་འདིས་འཐབ་བྱུས་པ་ཚོར་གདམ་ཁ་བྱས་པའི་དམིགས་ཡུལ་རེ་རེ་བསྒྲུབ་པར་གནད་དུ་འཁེལ་བའི་དགོས་མཁོ་ཇི་ཡོད་ངོས་འཛིན་བྱེད་པར་གྲོགས་བྱེད་ཀྱི་ཡོད། གསལ་ཆ་དང་འགྲེལ་བཤད་ཀྱི་དགོས་པ་འདི་འཐབ་རྩལ་གྱི་འཆར་འགོད་ལའང་གཅིག་མཚུངས་ཡིན།
འཐབ་རྩལ་དང་བྱེད་ལས་ཀྱི་ཐབས་ལམ་ནི་འཐབ་བྱུས་ལག་བསྟར་བྱེད་པར་བེད་སྤྱོད་བྱེད་ཀྱི་ཡོད། འཐབ་རྩལ་ནི་མཚམས་ཅན་གྱི་གནས་སྟངས་ཞིག་གི་ནང་ཁེ་ཕན་ཆེ་ཤོས་ཡོང་བར་རང་གི་དཔུང་སྡེའི་བེད་སྤྱོད་རིག་རྩལ་ལྡན་པའི་སྒོ་ནས་བཏང་བ་དང་འབྲེལ་བ་ཡོད། འཐབ་རྩལ་ནི་དམ་བསྒྲགས་ཅན་གྱི་དམིགས་ཡུལ་ཞིག་བསྒྲུབ་པར་བཀོལ་སྤྱོད་བྱས་པའི་མཚམས་ཅན་གྱི་བྱེད་ལས་ཞིག་ཡིན། འཐབ་རྩལ་གྱི་གདམ་ཁ་ནི་དམ་བསྒྲགས་ཅན་གྱི་འཐབ་རྩོད་ཀྱི་བརྒྱུད་རིམ་ནང་འཐབ་བྱུས་ལག་བསྟར་བྱེད་པ་ལ་རང་ཉིད་ལ་ཡོད་པའི་འཐབ་འཛིང་གི་ཐབས་ལམ་ཇི་ཡོད་བེས་སྤྱོད་ལེགས་ཤོས་ཇི་ལྟར་གཏོང་མིན་གྱི་བསམ་པའི་ཁྱེར་སོ་དེས་ཐག་གཅོད་བྱེད་པ་ཡིན།
ནུས་པ་ཆེ་ཤོས་ཡོང་བ་ལ་འཐབ་རྩལ་དང་ཐབས་ལམ་རྣམས་འཐབ་བྱུས་ལྡན་པའི་དམིགས་ཡུལ་བསྒྲུབ་པ་ལ་རྒྱུན་སྲིངས་པའི་དོ་སྣང་གི་སྒོ་ནས་འདེམས་པ་དང་བཀོལ་སྤྱོད་བྱེད་དགོས། འཐབ་བྱུས་ལྡན་པའི་དམིགས་ཡུལ་བསྒྲུབ་པ་ལ་ནུས་པ་མི་སྟེར་བའི་འཐབ་རྩལ་གྱི་ཁེ་ཕན་རྣམས་མཐའ་མ་དེར་ནུས་པ་སྟོང་ཟད་དུ་ཕྱིན་པ་ཡོང་སྲིད།
དེས་ན་འཐབ་རྩལ་ཡང་ཇི་ལྟར་འཐབ་བྱུས་ཞིག་གཞི་རྒྱ་ཆེ་བའི་འཐབ་བྱུས་ཀྱི་ནང་དུ་ཚུད་པ་བཞིན། ཁྱབ་ཆེ་བའི་འཐབ་བྱུས་ཀྱི་ནང་དུ་ཚུད་པའི་བྱེད་ལས་ཀྱི་འཕེལ་རིམ་མཚམས་ཅན་ཞིག་དང་འབྲེལ་བ་ཡོད། འཐབ་རྩལ་ནི་རྟག་ཏུ་འཐབ་འཛིངས་དང་འབྲེལ་བ་ཡོད་ལ་འཐབ་བྱུས་ཀྱི་ནང་དུ་ཁྱོན་ཡོངས་ནས་བསམ་གཞིག་དགོས་པའི་ཆ་རྣམས་ཚུད་ཡོད། འཐབ་རྩལ་བྱེ་བྲག་པ་ཞིག་ནི་ལས་འགུལ་ཞིག་གམ་དམག་འཐབ་ཅིག་གི་ཡོངས་ཁྱབ་འཐབ་བྱུས་ཀྱི་ཡན་ལག་ལྟ་བུར་གོ་ཐུབ་པ་ཡིན། འཐབ་རྩལ་རྣམས་ནི་འཐབ་བྱུས་དང་མི་འདྲ་བར་དུས་ཡུན་ཐུང་ངུའམ། ཡང་ན། སྒྲིག་འཛུགས་དང་ས་ཁམས་ལ་སོགས་པའི་ས་ཁྱོན་ཆུང་ངུ་། ཡང་ན། མི་མང་གི་གྲངས་མཚམས་ཅན་ཞིག་གིས་སམ། ཡང་ན། དམིགས་ཡུལ་མཚམས་ཅན་གྱི་ཆེད་དུ་བཀོལ་སྤྱོད་བྱེད་པ་ཡིན། འཚེ་བ་སྤངས་པའི་བྱེད་ལས་ཀྱི་ནང་དུ་འཐབ་རྩལ་གྱི་དམིགས་ཡུལ་དང་འཐབ་བྱུས་ཀྱི་དམིགས་ཡུལ་དབར་གྱི་ཁྱད་པར་དེ་གདམ་ཁ་བྱས་པའི་བྱེད་ལས་ཀྱི་དམིགས་ཡུལ་དེ་ཆེ་ཆུང་ཇི་ཡིན་གྱིས་རོབ་ཙམ་བསྟན་ཡོད།
ཕར་རྒོལ་འཐབ་རྩལ་ལྡན་པའི་བྱེད་སྒོ་ནི་འཐབ་བྱུས་ལྡན་པའི་དམིགས་ཡུལ་བསྒྲུབ་པའི་རྒྱབ་སྐྱོར་དུ་འདེམས་ཀྱི་ཡོད། འཐབ་རྩལ་ལྡན་པའི་བྱེད་སྒོ་རྣམས་ཁ་གཏད་ཅིག་གི་ཐད་དུ་འཐབ་བྱུས་པ་ཚོས་ཐག་གཅོད་ལྡན་པའི་རྒོལ་བ་བྱེད་པར་ཁེ་ཕན་ཅན་གྱི་གནས་སྟངས་བསྐྲུན་པའི་ལག་ཆ་ཡིན། དེས་ན་འཐབ་རྩལ་ཅན་གྱི་བྱེད་སྒོ་ལག་བསྟར་དང་འཆར་གཞི་འདིང་བའི་འགན་ཁུར་སྤྲད་པ་ཚོ་དེར་མཁོ་བའི་ཆེས་འོས་པའི་ཐབས་ལམ་གྱི་གདམ་ཁ་དང་། གནས་སྟངས་དཔྱད་ཞིབ་ཀྱི་ཐད་ལ་རིག་རྩལ་ལྡན་པ་དགོས་རྒྱུ་དེ་ཤིན་ཏུ་གལ་ཆེན་པོ་ཡིན། ལས་འགུལ་གྱི་ནང་དུ་ཞུགས་རེ་ཡོད་པ་ཚོ་བདམས་ཟིན་པའི་ཐབས་ཚུལ་དང་ཐབས་ལམ་བྱེ་བྲག་པའི་བེད་སྤྱོད་ལ་སྦྱོང་བརྡར་ངེས་པར་དུ་བྱེད་དགོས།
ཐབས་ལམ་ནི་གོ་མཚོན་བྱེ་བྲག་པའམ། བྱེད་ལས་ཀྱི་ཐབས་ལམ་ལ་གོ་བ་ཡིན།
འཚེ་བ་སྤངས་པའི་འཐབ་རྩོད་ཀྱི་ཐབས་ཚུལ་ནང་དུ་ཇི་ལྟར་ལེའུ་ལྔ་པར་ལུང་འདྲེན་བྱས་པ་བཞིན་ལས་མཚམས་འཇོག་པའི་ངོ་རྒོལ་སྣ་ཚོགས་དང༌། ཕྱིར་ལྡོག སྲིད་དོན་གྱི་མཐུན་ལམ་མི་བྱེད་པ་ལ་སོགས་པའི་བྱེད་ལས་ཀྱི་རྣམ་པ་བྱེ་བྲག་པ་དུ་མ་བསྡུས་ཡོད། དེ་བཞིན་ཟུར་རྒྱན་ནང་དུའང་གཟིགས།
འཚེ་བ་སྤངས་པའི་འཐབ་རྩོད་ཅིག་གི་ཆེད་དུ་ནུས་པ་དང་འགན་ཁུར་ལྡན་པའི་འཐབ་བྱུས་ཀྱི་འཆར་གཞི་བཟོ་རྒྱུ་དེ་གཞི་རྒྱ་ཆེ་བའི་འཐབ་བྱུས་དང༌། འཐབ་བྱུས།
འཐབ་རྩལ། ཐབས་ལམ་བཅས་ལ་དོ་སྣང་ཆེན་པོའི་གདམ་ཁ་དང་བཟོ་སྐྲུན་བྱེད་པ་དེར་རག་ལས་ཡོད།
བགྲོ་གླེང་འདིའི་ནང་གི་བསླབ་བྱ་གཙོ་བོ་ནི་སྲིད་དབང་སྒེར་འཛིན་ལམ་ལུགས་པ་ཞིག་ནས་བཅིངས་གྲོལ་ཐོབ་རྒྱུར་དོ་ནན་པའི་འཐབ་བྱུས་འཆར་འགོད་ཀྱི་ནང་དུ་རྩིས་སྐོར་བྱས་པ་བརྒྱུད་རང་གི་རྣམ་དཔྱོད་བེད་སྤྱོད་གཏོང་རྒྱུ་དེ་དགོས་ངེས་ཀྱི་ཆ་ཞིག་ཡིན་པ་བསྟན། རྣམ་དཔྱོད་ལྡན་པའི་སྒོ་ནས་འཆར་གཞི་བཀོད་མ་ཐུབ་ན་རྐྱེན་ངན་གྱི་སྣ་འདྲེན་བྱེད་ལ། གཞན་དུ་རང་གི་རྣམ་དཔྱོད་ཀྱི་ནུས་པ་ཕན་ནུས་ལྡན་པའི་སྒོ་ནས་བེད་སྤྱོད་བཏང་བ་དེས་སྤྱི་ཚོགས་དེ་རང་དབང་དང་མང་གཙོའི་དམིགས་ཡུལ་གྱི་ཕྱོགས་སུ་འཁྲིད་པར་རང་ལ་ཡོད་པའི་མཐུན་རྐྱེན་བཀོལ་སྤྱོད་མཁས་པོའི་ཐོག་ནས་བྱེད་པའི་འཐབ་བྱུས་ལྡན་པའི་ཁ་ཕྱོགས་ཞིག་བསྐྲུན་ཐུབ།

བདུན་པ། འཐབ་བྱུས་འཆར་འགོད།

ལམ་ལྷོངས་ཀྱི་གོ་སྐབས་ཤུགས་ཆེར་གཏོང་བའི་ཆེད་དུ་འགོག་རྒོལ་གྱི་འགོ་ཁྲིད་ཚོས་སྡུག་བསྔལ་མྱོང་བཞིན་པའི་མང་ཚོགས་དེ་ནུས་སྟོབས་ཆེ་རུ་གཏོང་བ་དང༌།
སྲིད་དབང་སྒེར་འཛིན་ལམ་ལུགས་དེ་སྐྱོ་ཞན་དུ་བཟོས་ཏེ་དེ་ནས་གཏོར་བཤིགས་གཏོང་བ། ཡུན་རིང་དུ་གནས་པའི་མང་གཙོའི་ལམ་ལུགས་བཟོ་རྒྱུ་བཅས་ཁྱབ་ཆེ་བའི་བྱེད་ལས་ཀྱི་འཆར་གཞི་ཞིག་བཟོ་དགོས། དེ་ལྟ་བུའི་བྱེད་ལས་ཀྱི་འཆར་གཞི་ཞིག་སྒྲུབ་པ་ལ་ནུས་པ་ལྡན་པའི་བྱེད་ལས་ཀྱི་ཆེད་དུ་གདམ་ཁ་དང་། གནས་སྟངས་ལ་དོ་སྣང་ལྡན་པའི་ཞིབ་དཔྱོད་ཀྱི་དགོས་པ་ཡོད། དེ་ལྟ་བུའི་ཞིབ་ཚགས་པའི་དཔྱད་ཞིབ་ཅིག་ནས་རང་དབང་སྒྲུབ་པའི་ཆེད་དུ་གཞི་རྒྱ་ཆེ་བའི་འཐབ་བྱུས་དང་ལས་འགུལ་བྱེ་བྲག་པའི་འཐབ་བྱུས་གཉིས་ཀ་བཟོ་ཐུབ་པ་ཡིན། གཞི་རྒྱ་ཆེ་བའི་འཐབ་བྱུས་དང་ལས་འགུལ་གྱི་འཐབ་བྱུས་བཟོ་བ་ལ་འབྲེལ་བ་ཡོད་ཀྱང་རྒྱུད་རིམ་གཉིས་ཐ་དད་ཡིན། གཞི་རྒྱ་ཆེ་བའི་འཐབ་བྱས་བཟོ་ཚར་བའི་རྗེས་སུ་གཞི་ནས་བྱེ་བྲག་ལས་འགུལ་གྱི་འཐབ་བྱུས་དེ་ཆ་ཚང་བ་བཟོ་ཐུབ། ལས་འགུལ་གྱི་འཐབ་བྱུས་རྣམས་གཞི་རྒྱ་ཆེ་བའི་འཐབ་བྱུས་ཀྱི་དམིགས་ཡུལ་བསྒྲུབ་པ་དང་ཤུགས་སྣོན་རྒྱག་ཕྱིར་བྱུས་འགོད་བྱེད་དགོས།
འགོག་རྒོལ་གྱི་འཐབ་བྱུས་བཟོ་བ་ལ་ལས་ཀ་དང་དྲི་བ་མང་པོར་དོ་སྣང་སྤྲོད་དགོས། འདི་གར་ང་ཚོས་གཞི་རྒྱ་ཆེ་བའི་འཐབ་བྱུས་ཀྱི་རིམ་པ་དང་ལས་འགུལ་འཐབ་བྱུས་ཀྱི་རིམ་པ་གཉིས་ཀར་མནོ་བསམ་གཏོང་དགོས་པའི་ཆ་རྐྱེན་གལ་ཆེ་འགའ་ཤས་ངོས་འཛིན་བྱེད་ཀྱི་ཡིན། ཡིན་ན་ཡང་འཐབ་བྱུས་ལྡན་པའི་འཆར་འགོད་ཚང་མའི་ནང་དུ་འགོག་རྒོལ་གྱི་འཆར་འགོད་པ་ཚོར་དངོས་ཁམས་དང༌། ལོ་རྒྱུས།
སྲིད་གཞུང་། དམག་དོན། རིག་གཞུང༌། སྤྱི་ཚོགས། སྲིད་དོན། སེམས་ཁམས། དཔལ་འབྱོར། རྒྱལ་སྤྱི་བཅས་ཀྱི་ཆ་རྐྱེན་ལ་དོ་སྣང་སྤྲོད་དགོས་པ་ཐེ་བའི་འཐབ་རྩོད་ཀྱི་གནས་སྟངས་ཡོངས་རྫོགས་ལ་གོ་རྟོགས་གཏིང་ཟབ་ཀྱི་དགོས་མཁོ་ཡོད། འཐབ་བྱུས་རྣམས་ནི་འཐབ་རྩོད་བྱེ་བྲག་པ་དང་དེའི་རྒྱབ་ལྗོངས་ཀྱི་གནས་བབ་ལ་གཞིགས་པའི་སྒོ་ནས་བཟོ་ཐུབ་པ་ཁོ་ན་ཡིན། གཞི་རྩའི་གལ་གནད་དེ་མང་གཙོ་དོན་གཉེར་གྱི་འགོ་ཁྲིད་དང་འཐབ་བྱུས་འཆར་འགོད་པ་ཚོས་རྩ་དོན་གྱི་གལ་གནད་དང་དམིགས་ཡུལ་ལ་ཞིབ་དཔྱོད་བྱ་དགོས་པ་དེ་ཡིན། དཔེར་ན། དམིགས་ཡུལ་འདི་དག་གི་དོན་དུ་འཐབ་རྩོད་ཆེན་པོ་ཞིག་བྱེད་རིན་འདུག་གམ། གལ་ཏེ་ཡོད་ན་ཇི་ལྟར་རམ། ལྟ་བུ། འཐབ་རྩོད་ཀྱི་དམིགས་ཡུལ་དངོས་དེ་ཐག་གཅོད་བྱེད་རྒྱུ་ནི་ཤིན་ཏུ་གནད་ཆེ། སྲིད་དབང་སྒེར་འཛིན་ལམ་ལུགས་དེ་ཁྲི་ལས་འབེབས་རྒྱུའམ། ད་ཡོད་སྲིད་དབང་སྒེར་འཛིན་པ་ཚོ་ཕྱིར་དབྱུང་བྱེད་རྒྱུ་ཙམ་གྱིས་འགྲིགས་ཀྱི་མེད་པ་དེ་ང་ཚོས་འདིར་གསལ་བཤད་བྱས་ཡོད། འཐབ་རྩོད་འདི་དག་ནང་གི་དམིགས་ཡུལ་དེ་མང་གཙོའི་ལམ་ལུགས་ཅན་གྱི་སྲིད་གཞུང་ཞིག་ཡོད་པའི་རང་དབང་གི་སྤྱི་ཚོགས་ཞིག་གི་འཛུགས་སྐྲུན་བྱེད་རྒྱུ་དེ་ཡིན་དགོས། དོན་གནད་འདིའི་ཐོག་ལ་གསལ་ཁ་དེས་གཞི་རྒྱ་ཆེ་བའི་འཐབ་བྱུས་དང་དེའི་རྗེས་སུ་འགྲོ་བའི་བྱེ་བྲག་འཐབ་བྱུས་བཟོ་རྒྱུའི་ཐད་ལ་ཤུགས་རྐྱེན་ཐེབས་ཀྱི་རེད།
དམིགས་བསལ་གྱིས་འཐབ་བྱུས་འཆར་འགོད་པ་ཚོས་གཤམ་གསལ་གཞི་རྩའི་དྲི་བ་མང་པོ་འདི་ཚོར་ལན་འདེབས་བྱེད་དགོས་པ་ཡིན།
རང་དབང་སྒྲུབ་པ་ལ་འགལ་རྐྱེན་གཙོ་བོ་ག་རེ་འདུག་གམ།
ཆ་རྐྱེན་ག་རེས་རང་དབང་སྒྲུབ་པའི་མཐུན་འགྱུར་བྱེད་དམ།
སྲིད་དབང་སྒེར་འཛིན་ལམ་ལུགས་པ་དེའི་ནུས་སྟོབས་ལྟེ་བ་ག་རེ་རེད་འདུག་གམ།
སྲིད་དབང་སྒེར་འཛིན་ལམ་ལུགས་པ་དེར་ཞན་ཆ་སྣ་ཚོགས་པ་ག་རེ་འདུག་གམ།
སྲིད་དབང་སྒེར་འཛིན་ལམ་ལུགས་པ་དེར་ཡོད་པའི་དབང་ཆའི་འབྱུང་ཁུངས་ཀྱི་གླགས་རྙེད་སླ་བའི་ཚད་གཞི་ག་ཙམ་འདུག་གམ།
སྤྱིར་བཏང་མང་ཚོགས་དང་མང་གཙོ་དོན་གཉེར་ཅན་གྱི་དཔུང་སྡེའི་ནུས་སྟོབས་ག་རེ་རེད་འདུག་གམ།
མང་གཙོ་དོན་གཉེར་ཅན་གྱི་དཔུང་སྡེའི་ཞན་ཆ་ག་རེ་འདུག་གམ། དེ་དག་ལེགས་བཅོས་ཇི་ལྟར་བྱེད་ཐུབ་བམ།
གང་ཞིག་གིས་སྲིད་དབང་སྒེར་འཛིན་ལམ་ལུགས་པ་དེའམ། ཡང་ན། མང་གཙོ་དོན་གཉེར་གྱི་ལས་འགུལ་ལ་རོགས་སྐྱོར་བྱེད་བཞིན་པའམ། བྱེད་སྲིད་པ་གང་ཞིག་ལ་ཐད་ཀར་འཐབ་རྩོད་ཀྱི་ནང་དུ་མེད་པའི་སྡེ་ཚན་ཕུང་གསུམ་པའི་གནས་བབ་ག་རེ་ཡིན་དང༌། རོགས་སྐོར་ཇི་ལྟར་བྱེད་དམ།
ཐབས་ལམ་གྱི་གདམ་ཁ།
གཞི་རྒྱ་ཆེ་བའི་འཐབ་བྱུས་ཀྱི་རིམ་པའི་ནང་དུ་འཆར་འགོད་པ་ཚོས་འབྱུང་ངེས་པའི་འཐབ་བ་རྩོད་ཀྱི་ནང་དུ་བཀོལ་སྤྱོད་བྱེད་རྒྱུའི་འཐབ་རྩོད་ཀྱི་ཐབས་ལམ་ལྟེ་བ་རྣམས་འདེམས་དགོས། དཔེར་ན། སྲོལ་རྒྱུན་གྱི་དྲག་པོའི་དམག་འཐབ་དང༌། འཇབ་དམག སྲིད་དོན་གྱི་བཀའ་བརྩི་དང་ལེན་མི་ཞུ་བ། དེ་མིན་གཞན་ཁག་ལྟ་བུའི
འཐབ་རྩོད་ཀྱི་གདམ་ཁ་ཅན་གྱི་ཐབས་ཚུལ་དུ་མའི་དགེ་མཚན་དང་སྐྱོན་ཆ་རྣམས་ལ་ལྕི་ཡང་འཇལ་དགོས་པ་ཡིན།
འཐབ་བྱུས་པ་ཚོས་གདམ་ཁ་འདི་བྱེད་དུས་གཤམ་གསལ་གྱི་དྲི་བ་འདི་དག་ལ་བསམ་བློ་ངེས་པར་གཏོང་དགོས། གདམ་ཁ་བྱས་པའི་འཐབ་རྩོད་ཀྱི་རིགས་དེ་མང་གཙོ་དོན་གཉེར་བའི་ནུས་པས་ལྕོགས་པ་འདུག་གམ། གདམ་ཁ་བྱས་པའི་ཐབས་ཚུལ་དེས་དབང་འོག་ཚུད་པའི་མང་ཚོགས་ཀྱི་ནུས་ཤུགས་བེད་སྤྱོད་གཏོང་གི་འདུག་གམ། ཐབས་ཚུལ་འདིས་སྲིད་དབང་སྒེར་འཛིན་ལམ་ལུགས་པ་དེའི་ཞན་ཆ་རྣམས་འབེན་དུ་བྱེད་ཀྱི་འདུག་གམ། ཡང་ན། དེའི་སྟོབས་ཤུགས་ཆེ་ཤོས་ཡོད་པའི་གནད་དུ་འཕེན་གྱི་འདུག་གམ། ཐབས་ལམ་དེ་དག་གིས་མང་གཙོ་དོན་གཉེར་བ་ཚོ་རང་གིས་རང་ལ་བློ་གཏད་ཆེ་རུ་ཡོང་བར་ཕན་ཐོགས་བྱེད་ཀྱི་འདུག་གམ། ཡང་ན། དེ་དག་གིས་སྡེ་ཚན་ཕུང་གསུམ་པ་དང་ཕྱིའི་མཁོ་སྤྲོད་པར་བརྟེན་དགོས་པ་བཟོ་གི་འདུག་གམ། སྲིད་དབང་སྒེར་འཛིན་ལམ་ལུགས་དེ་འཆམ་ལ་འབེབས་པར་གདམ་ཁ་བྱས་པའི་ཐབས་ལམ་གྱི་བེད་སྤྱོད་དེའི་ལོ་རྒྱུས་ཇི་འདྲ་འདུག་གམ། དེ་དག་གིས་འཐབ་རྩོད་ཀྱི་ནང་དུ་ཡོང་ངེས་པའི་སྲོག་སྐྱོན་དང་གཏོར་བཤིགས་ཆེ་རུའམ། ཡང་ན། ཆུང་དུ་གཏོང་གི་འདུག་གམ། སྲིད་དབང་སྒེར་འཛིན་ལམ་ལུགས་དེ་མེད་པ་བཟོ་བར་ལམ་ལྷོངས་བྱུང་བའི་དབང་དུ་བཏང་ཡང༌། འཐབ་རྩོད་དེ་ནས་བྱུང་བའི་སྲིད་གཞུང་གི་རིགས་དེའི་སྟེང་དུ་གདམ་ཁ་བྱས་པའི་ཐབས་ལམ་དག་གི་ནུས་པ་ག་རེ་ཡོང་ངམ། བཟོ་ཚར་བའི་གཞི་རྒྱ་ཆེ་བའི་འཐབ་བྱུས་ཀྱི་ནང་དུ་ཕན་ལས་གནོད་ཆེ་བར་ངོས་བཟུང་བའི་བྱེད་ལས་ཀྱི་རིགས་རྣམས་ཕྱིར་འདོན་བྱེད་དགོས།
ང་ཚོས་ལེའུ་གོང་མ་རྣམས་ཀྱི་ནང་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེས་འཐབ་རྩོད་ཀྱི་ཐབས་ཚུལ་གཞན་དང་བསྡུར་ན་གལ་གནད་ཆེ་བའི་ཁེ་ཕན་སྤྲོད་ཀྱི་ཡོད་པའི་འགྲེལ་བཤད་བྱས་ཡོད། འཐབ་བྱུས་པ་ཚོས་རང་གི་འཐབ་རྩོད་ཀྱི་གནས་སྟངས་བྱེ་བྲག་པ་དེར་བརྟག་དཔྱད་བྱས་ཏེ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེས་གོང་གསལ་དྲི་བ་རྣམས་ལ་ངེས་གཏན་གྱི་ལན་འདེབས་སྟེར་གྱི་ཡོད་མིན་གྱི་ཐག་གཅོད་བྱེད་དགོས་པ་ཡིན།
མང་གཙོའི་ལམ་ལུགས་ཆེད་དུ་འཆར་གཞི་འགོད་པ།
སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་གཞི་རྒྱ་ཆེ་བའི་འཐབ་བྱུས་ཀྱི་དམིགས་ཡུལ་དེ། སྲིད་དབང་སྒེར་འཛིན་པ་དེ་འཆམ་ལ་འབེབས་རྒྱུ་ཙམ་མིན་པར།
མང་གཙོའི་ལམ་ལུགས་འཛུགས་རྒྱུ་དང༌། སྲིད་དབང་སྒེར་འཛིན་ལམ་ལུགས་གསར་པ་ཞིག་ལངས་རྒྱུ་དེ་ཡོང་མི་སྲིད་པ་བཟོ་རྒྱུ་དེ་དྲན་དགོས་པ་ཡིན། དམིགས་ཡུལ་འདི་དག་སྒྲུབ་པ་ལ་གདམ་ཁ་བྱས་པའི་འཐབ་རྩོད་ཀྱི་ཐབས་ལམ་དེས་སྤྱི་ཚོགས་ནང་དུ་ནུས་པ་ལྡན་པའི་དབང་ཆའི་བགོ་འགྲེམས་ལ་འགྱུར་བ་ཞིག་ཡོང་བའི་མཐུན་འགྱུར་བྱེད་དགོས། སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་སྤྱི་ཚོགས་ཀྱི་སྤྱི་དམངས་སྒྲིག་འཛུགས་དང༌། མང་ཚོགས་རྣམས་ཆེས་སྐྱོ་ཞན་དང༌། སྲིད་གཞུང་དེ་ཆེས་ཤུགས་ཆེ་ཡོང་གི་ཡོད། ཆ་མི་སྙོམས་པའི་གནས་བབ་འདི་ལ་འགྱུར་བ་ཞིག་མ་བྱུང་ཕྱིན། གལ་ཏེ་ཁོང་ཚོར་འདོད་པ་ཡོད་ན། དབང་འཛིན་པའི་སྡེ་གསར་པ་དེས་ཀྱང་རང་ཉིད་ལ་འདོད་པ་ཡོད་ན་རྙིང་པ་དེ་ནང་བཞིན་གྱི་གདུག་རྩུབ་ཅན་ཡོང་བ་ཡིན། དེས་ན་རྒྱལ་ཁང་ནང་གི་གསར་བརྗེའམ། གཞུང་སྲིད་བཙན་འཕྲོག་དེ་དགའ་བསུ་འོས་པ་མིན།
ཇི་ལྟར་ལེའུ་ལྔ་པའི་ནང་དུ་བགྲོ་གླེང་བྱུང་བ་བཞིན། སྲིད་དོན་གྱི་བཀའ་བརྩི་དང་ལེན་མི་ཞུ་བ་དེས་སྲིད་དབང་སྒེར་འཛིན་ལམ་ལུགས་དེའི་ཐད་དུ་སྤྱི་ཚོགས་ཀྱི་སྐུལ་སློང་བརྒྱུད་དེ་ནུས་པ་ལྡན་པའི་དབང་ཆའི་བགོ་འགྲེམས་ཆེས་ཆ་སྙོམས་ཞིག་བཟོ་བར་མཐུན་འགྱུར་བྱེད་ཀྱི་ཡོད། རྒྱུད་རིམ་འདི་བྱུང་སྟངས་འདྲ་མིན་ཡོད།
འཚེ་བ་སྤངས་པའི་འཐབ་རྩོད་ཀྱི་ནུས་པའི་འཕེལ་རིམ་ནི་སྲིད་དབང་སྒེར་འཛིན་ལམ་ལུགས་པ་དེའི་འཚེ་བ་ལྡན་པའི་དྲག་གནོན་གྱི་ནུས་པ་དེས་རྒྱ་ཆེ་མང་ཚོགས་ཀྱི་ནང་དུ་ཞེད་སྣང་དང་བཀའ་གསུང་ཅི་སྒྲུབ་དག་ལས་སླ་པོར་བསྐྲུན་མི་ཐུབ་པ་ལ་གོ་བ་ཡིན། མང་ཚོགས་ཀྱི་ལག་ཏུ་སྲིད་དབང་སྒེར་འཛིན་པ་དེའི་དབང་ཆའི་གནོན་ཤུགས་འགོག་པ་དང་སྐབས་འགར་ཁ་གཏད་གཅོག་པའི་ས་ཐབས་ལམ་ནུས་ཤུགས་ལྡན་པ་ཡོང་བ་ཡིན། གཞན་ཡང་སྲིད་དོན་གྱི་བཀའ་བརྩི་དང་ལེན་མི་ཞུ་བའི་ལམ་ནས་མང་ཚོགས་ཀྱི་ནུས་པའི་སྐུལ་སློང་བྱས་པ་དེས་སྤྱི་ཚོགས་ཀྱི་རང་དབང་ལྡན་པའི་སྒྲིག་འཛུགས་ཁག་ནུས་ཤུགས་ཆེ་རུ་གཏོང་བ་ཡིན། ནུས་པ་ལྡན་པའི་དབང་ཆའི་བཀོལ་སྤྱོད་ཐེངས་གཅིག་བྱས་པའི་ཉམས་མྱོང་དེ་མགྱོགས་པོ་བརྗེད་ཀྱི་མེད།
འཐབ་རྩོད་ནང་དུ་ཐོབ་པའི་གོ་རྟོགས་དང་རིག་རྩལ་དེས་འབྱུང་སྲིད་པའི་སྲིད་དབང་སྒེར་འཛིན་པས་མང་ཚོགས་ལ་ལས་སླ་པོའི་སྒོ་ནས་དབང་སྒྱུར་བྱེད་པ་དེ་ཉུང་དུ་གཏོང་གི་ཡོད། དབང་ཆའི་འབྲེལ་བའི་ནང་གི་འཕོ་སྒྱུར་འདིས་མཐའ་མཇུག་ཏུ་ཕུགས་ཐུབ་ཀྱི་མང་གཙོའི་སྤྱི་ཚོགས་ཞིག་གི་འཛུགས་སྐྲུན་ཡོང་བ་ཧ་ལམ་ངེས།
ཕྱིའི་རོགས་སྐྱོར།
གཞི་རྒྱ་ཆེ་བའི་འཐབ་བྱུས་ཀྱི་གོ་སྒྲིག་གི་ཆ་ཤས་ལྟ་བུར་སྲིད་དབང་སྒེར་འཛིན་ལམ་ལུགས་དེ་འཐོར་ཞིག་གཏོང་བ་ལ་ཕྱིའི་གནོན་ཤུགས་དང༌། ནང་གི་འགོག་རྒོལ་གྱི་ལྟོས་བཅས་བྱེད་སྒོ་ག་རེ་ཡིན་མིན་གྱི་ཞིབ་དཔྱོད་བྱེད་རྒྱུ་དེ་ངེས་པར་དུ་དགོས།
དཔྱད་ཞིབ་འདིའི་ནང་དུ་ང་ཚོས་འཐབ་རྩོད་ཀྱི་ནུས་ཤུགས་ལྟེ་བ་དེ་ལུང་པ་དེ་ག་རང་གི་ནང་ནས་སྐྱེས་པ་ཞིག་ངེས་པར་དགོས་པ་བཤད་ཡོད། རྒྱལ་སྤྱིའི་རོགས་སྐྱོར་སླེབས་པའི་དབང་དུ་བཏང་ཡང༌། ཚད་གཞི་དེར་སླེབས་ཆེད་ནང་གི་འཐབ་རྩོད་དེས་སྐུལ་རྐྱེན་བྱེད་དགོས།
འོས་མཚམས་ཀྱི་སྐྱོར་རོགས་ལྟ་བུར་སྲིད་དབང་སྒེར་འཛིན་ལམ་ལུགས་དེའི་ཐད་དུ་འགྲོ་བ་མི་དང༌། བཟང་སྤྲོད། ཆོས་ལུགས་བཅས་ཀྱི་ཐོག་ནས་འཛམ་གླིང་མི་མང་གི་བསམ་ཚུལ་སྐུལ་སློང་བྱེད་པའི་འབད་རྩོལ་བྱེད་ཐུབ། སྲིད་དབང་སྒེར་འཛིན་ལམ་ལུགས་དེའི་ཐད་དུ་རྒྱལ་སྤྱིའི་སྒྲིག་འཛུགས་དང་སྲིད་གཞུང་གིས་རྒྱལ་འབྲེལ་ཐབས་བྱུས་དང་། སྲིད་དོན། དཔལ་འབྱོར་བཅས་ཀྱི་ཉེས་ཆད་ཐོབ་པའི་འབད་རྩོལ་བྱེད་ཐུབ། འདི་དག་ནི་དཔལ་འབྱོར་དང་དྲག་པོའི་གོ་མཚོན་གྱི་བཀག་སྡོམ་དང་།
རྒྱལ་འབྲེལ་ཐབས་བྱུས་ཀྱི་ངོས་འཛིན་གྱི་ཚད་གཟི་དམའ་རུ་གཏོང་བའམ། རྒྱལ་འབྲེལ་ཐབས་བྱུས་ཀྱི་འབྲེལ་བ་གཅོད་པ། དཔལ་འབྱོར་གྱི་རོགས་སྐྱོར་འགོག་པ།
གདུག་རྩུབ་ཅན་གྱི་ལུང་པའི་ནང་དུ་མ་རྩ་འཛུགས་རྒྱུ་བཀག་འགོག་བྱེད་པ། བཙན་དབང་གདུག་རྩུབ་ཅན་གྱི་སྲིད་གཞུང་དེ་མཉམ་འབྲེལ་རྒྱལ་ཚོགས་ཀྱི་སྒྲིག་འཛུགས་ཁག་དང༌། རྒྱལ་སྤྱིའི་སྒྲིག་འཛུགས་སྣ་ཚོགས་ནས་ཕྱིར་འབུད་བྱེད་པ་བཅས་རྣམ་པ་དུ་མ་ཡོད། གཞན་ཡང་དངུལ་དང་གནས་ཚུལ་འབྲེལ་མཐུད་རྒྱབ་གཉེར་གྱི་མཐུན་རྐྱེན་ལྟ་བུའི་རྒྱལ་སྤྱིའི་རོགས་སྐྱོར་རྣམས་མང་གཙོ་དོན་གཉེར་བའི་དཔུང་ཚོགས་ལ་ཐད་ཀར་སྤྲོད་ཐུབ་པ་ཡིན།
གཞི་རྒྱ་ཆེ་བའི་འཐབ་བྱུས་ཞིག་བཟོ་བ།
གནས་སྟངས་དང༌། ཐབས་ལམ་གྱི་གདམ་ཁ། ཕྱིའི་རོགས་སྐྱོར་གྱི་བྱེད་སྒོའི་ཐག་གཅོད་བཅས་ཀྱི་ཞིབ་དཔྱོད་ཀྱི་རྗེས་སུ། གཞི་རྒྱ་ཆེ་བའི་འཐབ་བྱུས་ཀྱི་འཆར་འགོད་པ་ཚོས་འཐབ་རྩོད་ཡག་ཤོས་ཇི་ལྟར་བྱེད་པར་ནག་བྲིས་མཐུག་པོའི་ནང་དུ་རི་མོ་འགོད་དགོས་པ་ཡིན། རྒྱ་ཆེ་བའི་འཆར་གཞི་འདི་ད་ལྟ་ནས་མ་འོངས་པའི་བཅིངས་གྲོལ་དང་མང་གཙོའི་ལམ་ལུགས་ཀྱི་སྒྲིག་འཛུགས་ཞིག་བར་དུ་ཁྱབ་ཀྱི་རེད། གཞི་རྒྱ་ཆེ་བའི་འཐབ་བྱུས་ཞིག་བཟོ་སྐབས་འཆར་འགོད་པ་འདི་དག་གིས་རང་ཉིད་ལ་དྲི་བ་སྣ་ཚོགས་པ་འདྲི་དགོས། དེ་སྔ་ལས་གསལ་ཁ་ཆེ་བའི་གཤམ་གསལ་གྱི་དྲི་བའི་རིགས་ཀྱིས་སྲིད་དོན་གྱི་བཀའ་བརྩི་དང་ལེན་མི་ཞུ་བའི་འཐབ་རྩོད་ཅིག་གི་ཆེད་གཞི་རྒྱ་ཆེ་བའི་འཐབ་བྱུས་ཞིག་བཟོ་སྐབས་མཁོ་བའི་མནོ་བསམ་གཏོང་སྟངས་གསལ་བ་ཡིན། ཕུགས་ཐག་རིང་བའི་འཐབ་རྩོད་དེ་འགོ་འཛུགས་ཡག་ཤོས་ཇི་ལྟར་བྱེད་དམ།
མནར་གཅོད་མྱོང་བའི་མང་ཚོགས་ཀྱིས་ཐོག་མར་མཚམས་ཅན་ཞིག་ལས་མེད་ན་ཡང་སྲིད་དབང་སྒེར་འཛིན་ལམ་ལུགས་དེར་འགྲན་རྩོད་བྱེད་པའི་ནུས་ཤུགས་དང་རང་གིས་རང་ལ་ཡིད་ཆེས་འདང་ངེས་བཞིན་པ་སྐྲན་ཐབས་ཇི་ལྟར་ཐུབ་བམ། དུས་ཚོད་དང་ཉམས་མྱོང་གི་ལྷན་དུ་བཀའ་བརྩི་དང་ལེན་མི་ཞུ་བ་དང་མཐུན་ལམ་མི་བྱེད་པ་གཉིས་བེད་སྤྱོད་བྱེད་པའི་མང་ཚོགས་ཀྱི་ནུས་པ་ཤུགས་ཆེ་རུ་ཇི་ལྟར་གཏོང་ངམ།
སྲིད་དབང་སྒེར་འཛིན་ལམ་ལུགས་པ་དེ་འགོག་པ་དང༌། སྤྱི་ཚོགས་ཀྱི་ཐོག་ཏུ་མང་གཙོ་དོན་གཉེར་བའི་སྟངས་འཛིན་སྐྱར་དུ་ཐོབ་ཆེད་དུ་སྤེལ་བའི་རིམ་པ་སྦྲེལ་བའི་མཚམས་ཅན་གྱི་ལས་འགུལ་ཁག་གི་དམིགས་ཡུལ་རྣམས་ག་རེ་ཡིན་དགོས་སམ།
རང་དབང་འཛུགས་སྐྲུན་གྱི་འཐབ་རྩོད་ནང་དུ་བེད་སྤྱོད་སྲིད་པ་དང་སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་འཚོ་བའི་རང་དབང་ཅན་གྱི་སྒྲིག་འཛུགས་དེ་འདྲ་འདུག་གམ། སྲིད་དབང་སྒེར་འཛིན་པའི་སྟངས་འཛིན་གྱི་འོག་ནས་སྤྱི་ཚོགས་ཀྱི་སྒྲིག་འཛུགས་ཁག་སྐྱར་ལེན་ཐུབ་པ་ག་རེ་འདུག་གམ། ཡང་ན། སྲིད་དབང་སྒེར་འཛིན་ལམ་ལུགས་མུ་མཐུད་ཡོད་པའི་གནས་སྐབས་སུའང་། མང་གཙོ་དོན་གཉེར་བ་ཚོས་རང་གི་དགོས་མཁོ་སྒྲུབ་པ་དང༌། མང་གཙོའི་ཁྱབ་ཚད་བསྐྲུན་པར་སྒྲིག་འཛུགས་གསར་པ་ག་རེ་བཟོ་དགོས་ཀྱི་འདུག་གམ།
འགོག་རྒོལ་དེའི་ནང་དུ་སྒྲིག་འཛུགས་ཀྱི་ནུས་ཤུགས་ཇི་ལྟར་བསྐྲུན་ཐུབ་བམ།
ཆ་ཤས་ལེན་མཁན་ཚོར་སྦྱོང་བརྡར་ཇི་ལྟར་སྤྲོད་དམ། འཐབ་རྩོད་ཀྱི་རྒྱུད་རིམ་ཡོངས་སུ་འགྲོན་དངུལ་དང་ལག་ཆ་ལ་སོགས་པའི་མཐུན་རྐྱེན་ག་རེ་དགོས་སམ།
རྒྱ་ཆེ་མང་ཚོགས་སྐུལ་སློང་བྱེད་པར་ཕན་ནུས་ཆེ་ཤོས་ཡོང་བའི་མཚོན་རྟགས་ཀྱི་རིགས་ག་རེ་ཡོད་དམ།
བང་རིམ་ག་རེའི་ནང་དུ་བྱེད་ལས་ག་འདྲ་ཞིག་གིས་སྲིད་དབང་སྒེར་འཛིན་པའི་དབང་ཆའི་འབྱུང་ཁུངས་རྣམས་རིམ་པས་སྐྱོ་རུ་གཏོང་བ་དང་རྩ་གཅོད་ཐུབ་ཀྱི་འདུག་གམ། ཇི་ལྟར་འགོག་རྒོལ་བྱེད་པའི་མང་ཚོགས་ཀྱིས་བཀའ་བརྩི་དང་ལེན་མི་ཞུ་བའི་ལས་འགུལ་དེར་ཨུ་ཚུགས་བྱེད་པ་དང་དུས་མཉམ་དུ་དགོས་ངེས་ཅན་གྱི་འཚེ་བ་སྤངས་པའི་སྒྲིག་ལམ་ཡང་རྒྱན་འཁྱོངས་ཐུབ་བམ། ཇི་ལྟར་བྱས་ཏེ་སྤྱི་ཚོགས་དེས་འཐབ་རྩོད་དེའི་འཕེལ་རིམ་གྱི་སྐབས་སུ་རང་ཉིད་ཀྱི་གཞི་རྩའི་དགོས་མཁོ་རྣམས་མུ་མཐུད་སྒྲུབ་ཐུབ་བམ། ཇི་ལྟར་བྱས་ཏེ་འཐབ་རྩོད་ཀྱི་དབུས་སུ་སྤྱི་ཚོགས་ཀྱི་བདེ་འཇགས་རྒྱུན་འཁྱོངས་ཐུབ་བམ། རྒྱལ་ཁ་ཐོབ་ལ་ཉེ་སྐབས་མང་གཙོ་དོན་གཉེར་གྱི་འགོག་རྒོལ་དེས་འགྱུར་འགྲོས་དེ་གང་འཇམ་འཇམ་བཟོ་བར་སྲིད་དབང་སྒེར་འཛིན་ལམ་ལུགས་རྗེས་ཀྱི་སྤྱི་ཚོགས་དེའི་སྒྲིག་འཛུགས་ཀྱི་གཞི་རྩ་མུ་མཐུད་དེ་ཇི་ལྟར་འཛུགས་སམ།
སྲིད་དབང་སྒེར་འཛིན་ལམ་ལུགས་ཐད་ཀྱི་བཅིངས་གྲོལ་ལས་འགུལ་ཇི་ཡོད་ལ་ཁྱབ་པའི་འཐབ་བྱུས་འཆར་འགོད་བྱེད་རྒྱུའི་མ་དཔེའམ། པར་གཞི་སྔོན་པོ་གཅིག་མེད་ལ། བཟོ་ཡང་ཐུབ་ཀྱི་མེད་པའི་གནས་སྟངས་དེ་ངེས་པར་དུ་དྲན་དགོས་པ་ཡིན།
སྲིད་དབང་སྒེར་འཛིན་ལམ་ལུགས་པ་ཞིག་འཆམ་ལ་འབེབས་རྒྱུ་དང༌། མང་གཙོ་ཅན་གྱི་ལམ་ལུགས་ཞིག་འཛུགས་རྒྱུའི་འབད་རྩོལ་རེ་རེ་བཞིན་མི་འདྲ་བ་ཡོང་གི་ཡོད། གནས་སྟངས་གཉིས་གང་ཐད་ནས་ཕྱོགས་འདྲ་བའི་གཅིག་མཚུངས་ཡོང་གི་མེད། སྲིད་དབང་སྒེར་འཛིན་པ་རེ་རེར་སྒེར་གྱི་ཁྱད་ཆོས་རེ་རེ་ཡོང་བ་དང་། དེ་བཞིན་རང་དབང་འདོད་པའི་མང་ཚོགས་ཀྱི་ནུས་པའང་མི་འདྲ་བ་ཡོང་། སྲིད་དོན་གྱི་བཀའ་བརྩི་དང་ལེན་མི་ཞུ་བའི་འཐབ་རྩོད་ཅིག་གི་ཆེད་གཞི་རྒྱ་ཆེ་བའི་འཐབ་བྱུས་བཟོ་མཁན་ཚོར་རང་ཉིད་ཀྱི་འཐབ་རྩོད་གནས་སྟངས་བྱེ་བྲག་པའི་ཐོག་ལ་གོ་རྟོགས་གཏིང་ཟབ་པོ་དགོས་པ་ཙམ་མ་ཡིན་པར་གདམ་ཁ་བྱས་པའི་འཐབ་རྩོད་ཀྱི་ཐབས་ལམ་གྱི་ཐོག་ཏུའང་དགོས་པ་ཡིན།
འཐབ་རྩོད་ཀྱི་གཞི་རྒྱ་ཆེ་བའི་འཐབ་བྱུས་དེ་དོ་སྣང་ཆེན་པོའི་སྒོ་ནས་འཆར་འགོད་བྱས་ཟིན་སྐབས་ཡོངས་བསྒྲགས་བྱེད་རྒྱུ་དེར་རྒྱུ་མཚན་ཡང་དག་ཡོད། ཆ་ཤས་ལེན་པར་མང་ཚོགས་ཀྱི་གྲངས་འབོར་ཆེན་གྱི་དགོས་མཁོ་ཡོད་པ་བཞིན་གལ་ཏེ་ཁོང་ཚོས་སྤྱིར་བཏང་གི་རྟོག་འཆར་དང༌། དེ་བཞིན་སློབ་སྟོན་བྱེ་བྲག་པ་རྣམས་ལ་གོ་རྟོགས་བྱུང་ཚེ། ལས་འགུལ་ཤུགས་ཆེ་བ་སྤེལ་ཐུབ་པ་དང་འདོད་པ་ཡོང་སྲིད།
གོ་རྟོགས་འདིས་ཁོང་ཚོའི་སེམས་ཤུགས་དང༌། ཆ་ཤས་ལེན་རྒྱུའི་འདོད་པ། འོས་འཚམས་ཀྱི་བྱེད་ལས་སྤེལ་རྒྱུ་བཅས་ཀྱི་ཐོག་ལ་ཤུགས་ཆེ་བའི་བཟང་ཕྱོགས་ཀྱི་ནུས་པ་ཐེབས་ངེས། གཞི་རྒྱ་ཆེ་བའི་འཐབ་བྱུས་ཀྱི་སྤྱིར་བཏང་སྒྲོམ་གཞི་དེ་ཇི་འདྲ་བྱས་ཀྱང་སྲིད་དབང་སྒེར་འཛིན་པ་རྣམས་ཀྱིས་ཧ་གོ་རྒྱུ་ངེས་ན་ཡང༌། དེ་དག་གི་ཁྱད་ཆོས་ཤེས་པ་ལ་བརྟེན་ནས་ཁོང་ཚོའི་དྲག་གནོན་དེ་སྲིད་དོན་གྱི་ཆ་ནས་རང་ཉིད་ཀྱི་ཐོག་ཏུ་ཚུར་འཕར་བྱེད་སྲིད་པའི་གོ་རྟོགས་དེས་གདུག་རྩུབ་ཉུང་དུ་གཏོང་བའི་རྒྱུར་འགྲོ་བ་ཡིན། གཞི་རྒྱ་ཆེ་བའི་འཐབ་བྱུས་ཀྱི་དམིགས་བསལ་ཁྱད་ཆོས་ཀྱི་གོ་རྟོགས་དེས་སྲིད་དབང་སྒེར་འཛིན་པའི་ཕྱོགས་གཏོགས་ནས་བསམ་ཚུལ་རྒྱབ་འགལ་དང་ཟུར་ཐོན་བྱེད་པར་མཐུན་འགྱུར་ཡོང་ངེས།
སྲིད་དབང་སྒེར་འཛིན་ལམ་ལུགས་དེ་འཆམ་ལ་འབེབས་རྒྱུ་དང༌། མང་གཙོའི་ལམ་ལུགས་ཞིག་འཛུགས་རྒྱུར་གཞི་རྒྱ་ཆེ་བའི་འཐབ་བྱུས་ཀྱི་འཆར་གཞི་ཞིག་གཏན་འབེབས་བྱུང་རྗེས་སུ་དེ་ལག་ལེན་དུ་འགེལ་བ་ལ་མང་གཙོ་ལ་མོས་པའི་སྡེ་ཁག་ཚོས་ཨུ་ཚུགས་རྒྱག་རྒྱུ་དེ་གལ་ཆེན་པོ་ཡིན། འགྱུར་བ་མ་བཏང་ཐབས་མེད་ཀྱི་གནས་ཚུལ་བྱུང་ན་ལས་དེ་མིན་འཐབ་རྩོད་དེ་ཐོག་མའི་གཞི་རྒྱ་ཆེ་བའི་འཐབ་བྱུས་ནས་བརྒལ་མི་རུང་། གདམ་ཁ་བྱས་པའི་གཞི་རྒྱ་ཆེ་བའི་འཐབ་བྱུས་དེ་ནོར་བའམ།
འཐབ་རྩོད་ཀྱི་གནས་སྟངས་ལ་གཞི་རྩའི་འགྱུར་བ་ཕྱིན་པའི་ར་འཕྲོད་གསལ་པོ་ཡོད་སྐབས། འཆར་འགོད་པ་ཚོས་གཞི་རྒྱ་ཆེ་བའི་འཐབ་བྱུས་དེ་འགྱུར་བ་གཏོང་དགོས་སྲིད། དེ་འདྲའི་སྐབས་སུ་ཡང་། གཞི་རྩའི་སྐྱར་ཞིབ་བྱས་ཚར་བ་དང་། ཆེས་འདང་ངེས་བཞིན་པའི་གཞི་རྒྱ་ཆེ་བའི་འཐབ་བྱུས་ཀྱི་འཆར་གཞི་གསར་པ་ཞིག་བཟོས་ཏེ་གཏན་འབེབས་བྱས་པའི་རྗེས་སུ་གཞི་ནས་འདི་འདྲ་བྱེད་དགོས།
ལས་འགུལ་ཆེད་འཐབ་བྱུས་འཆར་འགོད།
སྲིད་དབང་སྒེར་འཛིན་ལམ་ལུགས་མེད་པར་བཟོ་བ་དང༌། མང་གཙོའི་ལམ་ལུགས་འཛུགས་ཆེད་དུ་བཟོས་པའི་གཞི་རྒྱ་ཆེ་བའི་འཐབ་བྱུས་དེ་ཇི་ཙམ་གྱིས་མཁས་པོ་དང་ཡིད་ཆེས་འཕེར་བ་བྱུང་ཡོད་སྲིད་ཀྱང༌། གཞི་རྒྱ་ཆེ་བའི་འཐབ་བྱུས་དེས་རང་གིས་རང་ལག་ལེན་དུ་འགེལ་གྱི་མེད། སྲིད་དབང་སྒེར་འཛིན་པའི་དབང་ཆ་མེད་པར་བཟོ་ཆེད་དུ་དམིགས་པའི་ལས་འགུལ་ཆེ་ཁག་ལ་ལམ་སྟོན་བྱེད་ཕྱིར་འཐབ་བྱུས་བྱེ་བྲག་པ་དེ་འདྲའང་བཟོ་དགོས་ཡོང་བར་ངེས། འཐབ་བྱུས་འདི་དག་རང་ངོས་ནས་སྲིད་དབང་སྒེར་འཛིན་པ་དེའི་སྲིད་གཞུང་གི་ཐད་དུ་ཐག་གཅོད་ལྡན་པའི་ཁུ་ཚུར་བཞུ་བར་དམིགས་པའི་འཐབ་རྩལ་གྱི་བྱེད་སྒོ་སྣ་མང་ཞིག་ལ་མཉམ་བསྡུ་དང་ལམ་སྟོན་བྱེད་པ་ཡིན། འཐབ་བྱུས་བྱེ་བྲག་པ་རེ་རེའི་དམིགས་ཡུལ་སྒྲུབ་པར་མཐུན་འགྱུར་བྱེད་པའི་བྱེད་ལས་ཀྱི་ཐབས་ལམ་བྱེ་བྲག་པ་དང་འཐབ་རྩལ་རྣམས་དོ་སྣང་ཆེན་པོའི་སྒོ་ནས་འདེམས་དགོས་པ་ཡིན། འདིར་ཞུས་པའི་བགྲོ་གླེང་གིས་འཐབ་བྱས་ཀྱི་རིམ་པ་ཁོ་ནའི་ཐོག་ཏུ་དམིགས་ཀྱི་ཡོད།
གཞི་རྒྱ་ཆེ་བའི་འཐབ་བྱུས་འཆར་འགོད་པ་ཚོ་ནང་བཞིན། ལས་འགུལ་ཆེ་རིགས་འཆར་འགོད་བྱེད་པའི་འཐབ་བྱུས་པ་ཚོས། གདམ་ཁ་བྱས་པའི་འཐབ་རྩོད་ཀྱི་ཐབས་ཚུལ་བཀོལ་སྤྱོད་ཀྱི་རང་བཞིན་དང༌། ཚུལ་ལ་མཐར་ཕྱིན་པའི་གོ་རྟོགས་དགོས་པ་ཡིན། ཇི་ལྟར་དྲག་དམག་དཔོན་རིགས་ཚོར་དྲག་པོའི་འཐབ་བྱུས་བཟོ་བར་དཔུང་ཚོགས་ཀྱི་བཀོད་པ་དང་། འཐབ་རྩལ། མཁོ་སྒྲུབ། གོ་མཚོན། ས་ཁམས་ཀྱི་ནུས་པ་ལ་སོགས་པར་གོ་རྟོགས་ངེས་ཅན་དགོས་པ་ལྟར། སྲིད་དོན་གྱི་བཀའ་བརྩི་དང་ལེན་མི་ཞུ་བའི་འཆར་འགོད་པ་ཚོས་འཚེ་བ་སྤངས་པའི་འཐབ་རྩོད་ཀྱི་འཐབ་བྱུས་ལྡན་པའི་རྩ་འཛིན་དང་། རང་བཞིན་དེ་ངེས་པར་དུ་ཤེས་དགོས། དེ་ལྟར་ཡིན་ཀྱང༌། འཚེ་བ་སྤངས་པའི་འཐབ་རྩོད་ཀྱི་གོ་རྟོགས་དང༌། རྩོམ་བྲིས་འདིའི་ནང་གི་མཚམས་སྦྱོར་རྒྱུས་བབས་ལ་དོ་སྣང་། འདིར་བཀོད་པའི་དྲི་བར་ལན་འདེབས་བཅས་ཀྱིས་རང་ངོས་ནས་འཐབ་བྱུས་བསྐྲུན་གྱི་མེད། འཐབ་རྩོད་ཀྱི་ཆེད་དུ་འཐབ་བྱུས་བཟོ་བར་ད་དུང་ཡང་གོ་རྟོགས་ལྡན་པའི་གསར་གཏོད་ཅིག་དགོས་པ་ཡིན།
འགོག་རྒོལ་གྱི་ལས་འགུལ་དམིགས་བཀར་བྱེ་བྲག་པ་དང༌། ཕུགས་ཐག་རིང་བའི་བཅིངས་གྲོལ་འཐབ་རྩོད་ཀྱི་འཕེལ་རིམ་ལ་སྨན་པའི་འཐབ་བྱུས་འཆར་འགོད་བྱེད་སྐབས། སྲིད་དོན་གྱི་བཀའ་བརྩི་དང་ལེན་མི་ཞུ་བའི་འཐབ་བྱུས་པ་ཚོས་དཀའ་ངལ་དང་གནད་དོན་སྣ་ཚོགས་ཀྱི་ཐོག་ཏུ་བསམ་ཤེས་བྱེད་དགོས་པ་ཡིན། གཤམ་གསལ་རྣམས་འདི་དག་གི་ནང་ནས་ཡིན།
ལས་འགུལ་གྱི་དམིགས་ཡུལ་བྱེ་བྲག་པའི་ཐག་གཅོད་དང༌། གཞི་རྒྱ་ཆེ་བའི་འཐབ་བྱུས་དེ་ལག་བསྟར་བྱེད་པར་དེ་དག་གི་མཐུན་འགྱུར་ཁག
གདམ་ཁ་བྱས་པའི་འཐབ་བྱུས་ལག་བསྟར་ཆེད་བེད་སྤྱོད་ཡག་ཤོས་ཡོང་བའི་ཐབས་ལམ་བྱེ་བྲག་པའམ། སྲིད་དོན་གྱི་གོ་མཚོན་ཐོག་མནོ་བསམ་གཏོང་རྒྱུ།
འཐབ་བྱུས་ལྡན་པའི་ལས་འགུལ་བྱེ་བྲག་པའི་ཡོངས་རྫོགས་འཆར་གཞི་རེ་རེའི་ནང་དུ་སྲིད་དབང་སྒེར་འཛིན་ལམ་ལུགས་པའི་དབང་ཆའི་འབྱུང་ཁུངས་ཀྱི་ཐད་དུ་དམ་བསྒྲགས་དང་གནོན་ཤུགས་བཙན་འགེལ་བྱེད་པར་བྱེད་ལས་ཀྱི་ཐབས་ལམ་བྱེ་བྲག་པ་དང་། འཐབ་རྩལ་གྱི་འཆར་གཞི་ཆུང་རྩག་རིགས་གང་དང་གང་བེད་སྤྱོད་གཏོང་དགོས་མིན་ཐག་གཅོད་བྱེད་རྒྱུ་དེ་དགོས་ངེས་ཅན་ཡིན།
དམིགས་ཡུལ་ཆེན་པོ་དག་གྲུབ་པའི་འབྲས་བུ་རྣམས་གོམ་སྟབས་ཆུང་ངུ་བྱེ་བྲག་པ་དག་གི་གདམ་ཁ་དང་ལག་བསྟར་དོ་སྣང་ཆེན་པོའི་སྒོ་ནས་བྱས་པ་ལ་བརྟེན་ནས་ཡོང་བ་དེ་ངེས་པར་དུ་ཤེས་དགོས།
ཤས་ཆེར་སྲིད་དོན་དང་འབྲེལ་བའི་འཐབ་རྩོད་ཡོངས་སུ་དཔལ་འབྱོར་གནད་དོན་གྱི་འབྲེལ་བ་ཇི་ལྟར་དགོས་མིན་གྱི་ཐག་གཅོད། གལ་ཏེ་འཐབ་རྩོད་ཀྱི་ནང་དུ་དཔལ་འབྱོར་གྱི་གནད་དོན་ཁག་གཙོ་ཆེ་བ་ཡིན་ན། སྲིད་དབང་སྒེར་འཛིན་ལམ་ལུགས་དེ་ཞིག་པའི་རྗེས་སུ་དཔལ་འབྱོར་གྱི་བློ་ཁ་མ་ཚིམས་པའི་དཀའ་ངལ་དེ་དངོས་སུ་སེལ་གྱི་ཡོད་པའི་གནད་དེར་དོ་སྣང་དགོས། དེ་མིན་མང་གཙོ་ཅན་གྱི་སྤྱི་ཚོགས་ཞིག་ཏུ་འགྱུར་འགྲོས་བྱེད་པའི་བར་བརྒལ་གྱི་དུས་ཡུན་དེའི་རིང་ལ་གལ་ཏེ་ཐབས་ཤེས་མགྱོགས་མྱུར་བྱེད་མ་ཐུབ་ཚེ་མངོན་སུམ་གསལ་རྟོགས་དང་བློ་ཁ་མ་རངས་པ་དག་ཡོང་སྲིད། དེ་འདྲའི་མངོན་སུམ་གསལ་རྟོགས་དེས་དཔལ་འབྱོར་གྱི་དཀའ་ཚེགས་མེད་པར་བཟོ་རྒྱའི་ཁས་ལེན་བྱེད་པའི་གདུག་རྩུབ་ཅན་གྱི་དཔུང་ཚོགས་ཞིག་ལངས་པའི་མཐུན་འགྱུར་བྱེད་སྲིད།
འགོག་རྒོལ་འཐབ་རྩོད་འགོ་འཛུགས་པ་ལ་འགོ་ཁྲིད་ཀྱི་བཀོད་པ་དང༌། གནས་ཚུལ་གྱི་འབྲེལ་ལམ་ལེགས་ཤོས་ཇི་འདྲ་ཡོང་མིན་སྔོན་ཚུད་ནས་ཐག་གཅོད།
འཐབ་རྩོད་ཀྱི་འཕེལ་རིམ་ནང་དུ་སྤྱིར་བཏང་མང་ཚོགས་དང་འགོག་རྒོལ་བའི་དབར་ལམ་སྟོན་རྒྱུན་སྲིངས་བྱེད་པར་གནས་ཚུལ་འབྲེལ་ལམ་དང་ཐག་གཅོད་ཀྱི་ཐབས་ལམ་ག་རེ་ཡོང་བ་འདུག་གམ།
སྤྱིར་བཏང་མང་ཚོགས་དང༌། སྲིད་དབང་སྒེར་འཛིན་པའི་དཔུང་སྡེ། རྒྱལ་སྤྱིའི་གསར་འགྱུར་བརྒྱུད་ལམ་ཁག་ལ་འགོག་རྒོལ་བའི་གསར་འགྱུར་གྱི་ཁྱབ་སྤེལ། ཐོབ་ཐང་རྩོད་ལེན་དང་གསར་འགྱུར་རྣམས་རྟག་ཏུ་དངོས་བདེན་ཡིན་དགོས། གནས་ཚུལ་ཆེད་བཟོ་དང་དངོས་འབྲས་མ་ཡིན་པའི་ཐོབ་ཐང་རྩོད་པ་དེས་འགོག་རྒོལ་བའི་ཡིད་ཆེས་མེད་པར་བཟོ་གི་ཡོད།
ཡོང་རྒྱུའི་འཐབ་རྩོད་ཀྱི་སྐབས་སུ་རང་ཕྱོགས་མང་ཚོགས་ཀྱི་དགོས་མཁོ་སྒྲུབ་པར་སྲིད་དོན་གྱི་ལས་འགུལ་དང༌། དཔལ་འབྱོར། ཤེས་ཡོན། སྤྱི་ཚོགས་བཅས་དོན་ཕན་ལྡན་ལ་རང་གིས་རང་ལ་ཡིད་ཆེས་བསྐྲུན་པའི་འཆར་གཞི།
ལས་འཆར་འདིའི་རིགས་འགོག་རྒོལ་ལས་འགུལ་ལ་ཐད་ཀར་འབྲེལ་བ་མེད་པའི་མི་ཚོས་སྤེལ་ཐུབ།
སྤྱིར་བཏང་གི་བཅིངས་གྲོལ་འཐབ་རྩོད་དམ། བྱེ་བྲག་ལས་འགུལ་གྱི་རྒྱབ་གཉེར་དུ་ཕྱིའི་རོགས་སྐོར་ཇི་འདྲ་འདོད་པར་འོས་མིན་གྱི་ཐག་གཅོད། ནང་གི་འཐབ་རྩོད་དེ་ངེས་པ་མེད་པའི་ཕྱིའི་ཆ་རྐྱེན་ལ་བརྟེན་མི་དགོས་པའི་ཐོག་ནས་ཕྱིའི་རོགས་རམ་གྱི་བེད་སྤྱོད་དང་སྐུལ་སློང་ཡག་ཤོས་ཇི་ལྟར་བྱེད་ཐུབ་བམ།
མཉམ་འབྲེལ་རྒྱལ་ཚོགས་དང་དེའི་ཡན་ལག་ཚོགས་སྡེ་དུ་མ། སྲིད་གཞུང་ངམ། ཡང་ན། ལས་མིའི་མཐུན་ཚོགས་དང༌། ཆོས་ཕྱོགས་སམ་སྲིད་དོན་གྱི་སྡེ་ཁག སྤྱི་ཚོགས་ལས་འགུལ་བཅས་གཞུང་འབྲེལ་མ་ཡིན་པའི་སྒྲིག་འཛུགས་ཁག་ལྟ་བུའི་ཕྱིའི་སྡེ་ཚན་སུས་རོགས་སྐྱོར་འཚམས་ཤོས་དང་ངེས་ཅན་ཡིན་མིན
གྱི་ཐོག་ལ་དོ་སྣང་སྤྲོད་དགོས།
གཞན་ཡང་གདུག་རྩུབ་ཅན་གྱི་སྟངས་འཛིན་གྱི་ཐད་དུ་འགོག་རྒོལ་འཆར་འགོད་པ་ཚོས་མང་ཚོགས་འགོག་རྒོལ་གྱི་སྐབས་སུ་རང་གི་དཔུང་སྡེས་སྤྱི་ཚོགས་ཀྱི་དགོས་མཁོ་སྒྲུབ་པ་དང་བདེ་འཇགས་སྲུང་སྐྱོབ་བྱེད་པར་ཐབས་ཤེས་བྱེད་དགོས། འདིས་གདམ་ཁ་ལྡན་པའི་རང་དབང་ཅན་གྱི་མང་གཙོའི་བཀོད་པ་བསྐྲུན་པ་དང༌། དངོས་ཡོད་ཀྱི་དགོས་མཁོ་སྒྲུབ་པ་མ་ཟད། ཁྲིམས་མེད་ལུང་མེད་དང་བདེ་འཇགས་མེད་པའི་གནས་སྟངས་འགོག་པ་ལ་མཁོ་བའི་སྙིང་རྗེ་བྲལ་བའི་དྲག་གནོན་ཁོ་ནར་བསྟེན་དགོས་ཚུལ་ཤོད་པའི་ཡིད་ཆེས་ཉམས་དམས་སུ་གཏོང་གི་ཡོད།
མཐུན་ལམ་མི་བྱེད་པའི་འཆར་སྒོའི་ཁྱབ་སྤེལ་བྱེད་པ།
སྲིད་དབང་སྒེར་འཛིན་ལམ་ལུགས་པ་ཞིག་གི་ཐད་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བའི་ལམ་ལྷོངས་ཡོང་བ་ལ་རྒྱ་ཆེ་མང་ཚོགས་ཀྱིས་མཐུན་ལམ་མི་བྱེད་པའི་འཆར་སྒོའི་གོ་སྟོབས་དེ་གལ་ཆེན་ཡིན། ཇི་ལྟར་ལེའུ་གསུམ་པའི་ནང་གི་སྤྲེའུའི་རྗེ་བོའི་སྒྲུང་དེས་བསྟན་པ་བཞིན་གཞི་རྩའི་རིག་པ་དེ་ལས་སླ་པོ་རེད། དེ་ནི
དྲག་གནོན་ལ་མ་ལྟོས་པར་གལ་ཏེ་གཤམ་འོག་པ་གང་འཚམ་ཞིག་གིས་རྒྱུན་རིང་པོར་མཐུན་ལམ་མུ་མཐུད་མ་བྱས་ན། བཙན་གནོན་ཅན་གྱི་ལམ་ལུགས་དེ་སྐྱོ་ཞན་དུ་སོང་སྟེ་མཐའ་མ་དེར་འཐོར་ཞིག་འགྲོ་བ་དེ་ཡིན།
སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་སྡོད་པའི་མང་ཚོགས་ཀྱིས་འབྱུང་ཁུངས་སྣ་མང་གི་ལམ་ནས་རྟོག་འཆར་འདིའི་སྐོར་ལ་གོམས་འདྲིས་བྱུང་ཚར་ཡོད་ཤེས་ཆེ། དེ་ལྟར་ཡིན་ནའང༌། མང་གཙོ་དོན་གཉེར་ཅན་གྱི་དཔུང་སྡེས་མཐུན་ལམ་མི་བྱེད་པའི་འཆར་སྒོ་དེ་དམིགས་ཀྱིས་བཀར་ནས་ཁྱབ་བསྒྲགས་དང་གོང་འཕེལ་གཏོང་དགོས། སྤྱི་ཚོགས་ཀྱི་ཁྱོན་དུ་སྤྲེའུ འི་རྗེ་བོའི་གཏམ་རྒྱུད་དམ། ཡང་ན་དེ་དང་འདྲ་བའི་གནས་ཚུལ་ཁྱབ་སྤེལ་བྱེད་དགོས། དེ་ལྟ་བུའི་གཏམ་རྒྱུད་དེ་ལས་སླ་པོའི་སྒོ་ནས་ཤེས་ཐུབ། མཐུན་ལམ་མི་བྱེད་པའི་སྤྱིར་བཏང་གི་གོ་རྟོགས་དེར་ངེས་ཤེས་བྱུང་མཚམས། མང་ཚོགས་ཀྱིས་སྲིད་དབང་སྒེར་འཛིན་ལམ་ལུགས་དེའི་ཐད་དུ་མཐུན་ལམ་མི་བྱེད་པ་ཉམས་ལེན་བྱེད་རྒྱུའི་འབྱུང་འགྱུར་གྱི་འབོད་སྐུལ་དེའི་ཕན་ནུས་རྟོགས་ཐུབ་ཀྱི་ཡོད། ཁོང་ཚོས་གནས་སྟངས་གསར་པའི་ནང་དུ་མཐུན་ལམ་མི་བྱེད་པའི་རྣམ་པ་བྱེ་བྲག་པ་སྣ་ཚོགས་ཞིག་རང་ངོས་ནས་ཀྱང་ཐོལ་བྱུང་གིས་བེད་སྤྱོད་གཏོང་ཐུབ་པ་ཡིན།
སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་སྡོད་རིང་འགོག་རྒོལ་གྱི་སློབ་སྟོན་དང༌། གསར་འགྱུར། འཆར་སྒོ་བཅས་གཞན་ལ་ཁྱབ་སྤེལ་བྱེད་པའི་འབད་རྩོལ་དེར་ཉེན་ཁ་དང་དཀའ་ངལ་ཡོད་པར་ལྟོས་མེད་ཀྱིས་མང་གཙོ་དོན་གཉེར་བ་ཚོས་དེ་དག་སྒྲུབ་ཐུབ་པའི་ར་འཕྲོད་ཡང་ཡང་བྱས་ཡོད། ནཱ་ཛི་དང་དམར་ཤོག་ཀྱི་འོག་ཏུའང་འགོག་རྒོལ་བ་ཚོས་ཁྲིམས་མཐུན་མིན་པའི་གསར་ཤོག་དང༌། གསལ་བསྒྲགས་ཤོག་ལྷེ། དེབ། དེ་བཞིན་རྗེས་སོར་བརྙན་འཕྲིན་འཁོར་ཐག་ལ་སོགས
བརྒྱུད་དེ་སྐྱེ་བོ་སྒེར་ཕན་ཚུན་ཙམ་མ་ཡིན་པར་རྒྱ་ཆེ་བའི་མང་ཚོགས་ལའང་གནས་འབྲེལ་བྱས་པ་བྱུང་ཡོད།
སྔོན་ཚུད་ནས་འཐབ་བྱས་འཆར་འགོད་བྱས་པའི་ཁེ་ཕན་ལ་བརྟེན་ནས་འགོག་རྒོལ་བྱེད་པའི་སྤྱིར་བཏང་ལམ་སྟོན་ཁག་གི་གྲ་སྒྲིག་དང་ཁྱབ་སྤེལ་ཐུབ་པ་ཡིན།
འདི་དག་གིས་གནད་དོན་དང་གནས་སྟངས་ཇི་འདྲ་ཞིག་གི་འོག་ཏུ་མང་ཚོགས་ཀྱིས་མཐུན་ལམ་འགོག་པ་དང༌། ངོ་རྒོལ་བྱེད་དགོས་པ། དེ་དག་ཇི་ལྟར་བྱེད་དགོས་པ་བཅས་གསལ་སྟོན་བྱེད་ཐུབ། དེའི་འབྲས་བུར་གལ་ཏེ་མང་གཙོ་དོན་གཉེར་གྱི་འགོ་ཁྲིད་ནས་གནས་ཚུལ་འབྲེལ་བ་ཆད་པ་དང༌། ལམ་སྟོན་བྱེ་བྲག་པ་ཁག་མ་བྱས་པའམ། མ་འབྱོར་བ་བྱུང་ནའང་མང་ཚོགས་ཀྱིས་གནད་དོན་གལ་ཆེ་ཁག་གི་ཐོག་ཇི་ལྟར་བྱེད་དགོས་པ་ཤེས་ཀྱི་ཡོད། དེ་འདྲའི་ལམ་སྟོན་གྱིས་སྲིད་དོན་ཉེན་རྟོག་པས་བྱེད་ལས་ངན་པ་སྐུལ་སློང་གི་ཆེད་དུ་བཟོས་ཏེ་བཀྲམས་པའི་འགོག་རྒོལ་གྱི་སློབ་སྟོན་རྫུན་མ་ངོས་འཛིན་བྱེད་རྒྱུའི་ཚོད་ལྟ་ཞིག་ཀྱང་སྤྲོད་ཀྱི་ཡོད།
དྲག་གནོན་དང་དེ་ལྡོག་པའི་ཐབས་ལམ།
འཐབ་བྱུས་འཆར་འགོད་པ་ཚོས་མང་གཙོ་དོན་གཉེར་ཅན་གྱི་འགོག་རྒོལ་གྱི་བྱེད་ལས་ལ་སྲིད་དབང་སྒེར་འཛིན་ལམ་ལུགས་པའི་དམིགས་བསལ་གྱི་འཚེ་བའི་གནས་ལ་ཉེ་བ་ཡོང་སྲིད་པའི་ཡ་ལན་དང་དྲག་གནོན་ལ་ཞིབ་དཔྱོད་བྱེད་དགོས། མགོ་མ་སྒུར་བའི་ཐོག་ནས་ཡོང་སྲིད་པའི་ཤུགས་ཆེ་བའི་དྲག་གནོན་དེར་བཟོད་བསྲན་དང༌།
གཡོལ་ཐབས། ཡ་ལན་སྤྲོད་པ་བཅས་ཇི་ལྟར་བྱེད་དགོས་མིན་ཐག་གཅོད་ངེས་པར་དུ་བྱེད་དགོས། འཐབ་རྩལ་གྱི་ཆ་ནས་བཤད་ན། དུས་སྐབས་དམིགས་བསལ་ཅན་ལ་ཆ་ཤས་ལེན་རྒྱུར་ཉེན་ཁ་ཡོད་པ་ཤེས་པའི་ཆེད་དུ་མང་ཚོགས་དང་འགོག་རྒོལ་བ་ཚོར་ཡོང་ངེས་པའི་དྲག་གནོན་གྱི་སྐོར་ལ་འོས་འཚམས་ཀྱི་ཉེན་བརྡ་གཏོང་རྒྱུ་འོས་པ་ཡིན། གལ་ཏེ་དྲག་གནོན་ཚབས་ཆེ་ཡོང་སྲིད་པས་རྨས་སྐྱོན་ཤོར་བའི་འགོག་རྒོལ་བའི་ཆེད་དུ་སྨན་བཅོས་རོགས་སྐྱོར་གྱི་གྲ་སྒྲིག་བྱེད་དགོས།
དྲག་གནོན་ལ་རེ་སྒུག་བྱས་ཏེ། འཐབ་བྱུས་པ་ཚོས་བཅིངས་གྲོལ་ལམ། ལས་འགུལ་ཞིག་གི་དམིགས་ཡུལ་བྱེ་བྲག་པ་སྒྲུབ་པར་མཐུན་རྐྱེན་བྱེད་པའི་ཐབས་ལམ་དང་འཐབ་རྩལ་གྱི་བེད་སྤྱོད་ཀྱི་ཐོག་ནས་མནོ་བསམ་སྔ་ས་ནས་བཏང་ན་ལེགས་པ་མ་ཟད། དེ་དག་གི་ཐོག་ནས་གདུག་རྩུབ་ཅན་གྱི་དྲག་གནོན་མི་ཡོང་བ་དང་ཉུང་དུ་གཏོང་བའི་དགེ་མཚན་ཡོད། དཔེར་ན། ཐལ་ཆེ་བའི་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་རྔམ་སྟོན་ཁྲོམ་བསྐོར་དང༌། རུ་སྒྲིག་བྱས་པ་དེ་གཟི་བརྗིད་ལྡན་པ་ཡོང་སྲིད་ཀྱང༌། དེ་དག་གིས་རྔམ་སྟོན་ཁྲོམ་བསྐོར་བ་སྟོང་ཕྲག་མང་པོར་སྲོག་སྐྱོན་ཡོང་བའི་ཉེན་ཁ་ཡང་བཟོ་སྲིད། རྔམ་སྟོན་པ་ཚོའི་གྱོང་གུན་ཆེན་པོ་དེས། སྲིད་དབང་སྒེར་འཛིན་ལམ་ལུགས་དེར་སྤྱི་དམངས་ཞབས་ཞུ་བ་ཚོས་ཚང་མ་ནང་དུ་སྡོད་པ་དང་། ལས་མཚམས་འཇོག་པའམ། མཐུན་ལམ་མི་བྱེད་པའི་ལས་འགུལ་རྒྱ་ཆེ་བཅས་བརྒྱུད་དེ་བྱུང་བའི་གནོན་ཤུགས་ལས་ཆེ་བ་དངོས་སུ་མི་ཡོང་བའང་སྲིད།
གལ་ཏེ་འཐབ་བྱུས་ཞིག་གི་དོན་དུ་གོད་ཆག་མཐོ་བོ་ཡོང་བར་འདྲོགས་འགོ་སློང་བའི་འགོག་རྒོལ་བྱེད་ལས་སྤེལ་རྒྱུར་གྲོས་འཆམ་བྱུང་ན། ཡོང་སྲིད་པའི་གྲོས་གཞི་དེའི་ཕན་གནོད་ཀྱི་ཐོག་ལ་མནོ་བསམ་ཆེས་དོ་ནན་བྱེད་དགོས། འཐབ་རྩོད་དེའི་སྐབས་སུ་མང་ཚོགས་དང་འགོག་རྒོལ་བ་ཚོས་སྒྲིག་ལམ་ལྡན་པ་དང་འཚེ་བ་སྤངས་པའི་ལམ་ནས་སྤྱོད་ལམ་ཚུལ་མཐུན་བྱེད་ཀྱི་རེད་དམ། འཚེ་བའི་ཕྱོགས་སུ་འདྲོགས་འགོ་སླང་པ་བྱུང་ན་ཁོང་ཚོས་བཟོད་བསྲན་ཐུབ་བམ། འཆར་འགོད་པ་ཚོས་གདུག་རྩུབ་ལ་མ་ལྟོས་པར་འགོག་རྒོལ་རྒྱུན་འཁྱོངས་དང་འཚེ་བ་སྤངས་པའི་སྒྲིག་ལམ་ལ་གནས་པར་ཐབས་ཤེས་ག་རེ་བྱེད་དགོས་མིན་ལ་བསམ་བློ་གཏོང་དགོས།
དམ་བཅའ་དང༌། སྲིད་བྱུས་བསྒྲགས་གཏམ། སྒྲིག་ལམ་གསལ་བསྒྲགས་ཤོག་ལྷེ།
རྔམ་སྟོན་གྱི་དོ་དམ་པ་བཀོད་སྒྲིག འཚེ་བར་མོས་པའི་སྐྱེ་བོ་དང་སྡེ་ཁག་ལ་ཕྱིར་ལྡོག་བཅས་ཀྱི་ཐབས་ཤེས་ལྟ་བུ་ཡོང་ཐུབ་པ་དང་ཕན་ནུས་ལྡན་པ་ཡོང་ངམ། འགོ་ཁྲིད་ཚོས་གང་གི་དམིགས་ཡུལ་དེ་རྔམ་སྟོན་པ་ཚོ་འཚེ་བ་བྱེད་པར་སྐུལ་སློང་བྱེད་པའི་འདྲོགས་འགོ་སློང་བའི་མྱུལ་མ་རྣམས་ལ་རྟག་ཏུ་དྭོགས་ཟོན་ཆེན་པོ་བྱེད་དགོས།
འཐབ་བྱུས་ལྡན་པའི་འཆར་གཞི་ལ་བརྩི་སྲུང་།
འཐབ་བྱུས་ལྡན་པའི་འཆར་གཞི་བཟང་པོ་ཞིག་བཟོ་ཚར་བའི་རྗེས་སུ་མང་གཙོ་དོན་གཉེར་གྱི་དཔུང་སྡེ་དེ། ལས་འགུལ་བྱེ་བྲག་པའི་འཐབ་བྱུས་དང༌། གཞི་རྒྱ་ཆེ་བའི་འཐབ་བྱུས་རྣམས་དོར་ནས་ལས་འགུལ་ཆེ་ཁག་རྣམས་གནད་དོན་གལ་ཆེ་མིན་པའི་ཐོག་ཏུ་དམིགས་སུ་འཇུག་རྒྱུའི་ཆེད་བཤམས་པའི་སྲིད་དབང་སྒེར་འཛིན་པའི་ངན་གཡོ་བསླུ་བྲིད་ནང་དུ་མི་ཚུད་པ་ཞིག་བྱེད་དགོས། དེ་བཞིན་སྲིད་དབང་སྒེར་འཛིན་ལམ་ལུགས་དེས་བྱས་པའི་གདུག་རྩུབ་གསར་པར་ཡ་ལན་སློག་པ་ལྟ་བུ་སྐབས་ཐོབ་ཀྱི་སེམས་ཀྱི་འཚོར་བའི་དབང་དུ་སོང་སྟེ་མང་གཙོ་དོན་གཉེར་གྱི་འགོག་རྒོལ་དེ་གཞི་རྒྱ་ཆེ་བའི་འཐབ་བྱུས་སམ། ལས་འགུལ་འཐབ་བྱུས་ནས་ཁ་གྲལ་དུ་འཇུག་རྒྱུ་མེད། གདུག་རྩུབ་དེ་དག་མང་གཙོ་དོན་གཉེར་བའི་དཔུང་སྡེ་དེས་རང་ཉིད་ཀྱི་འཆར་གཞི་བཟང་པོ་དེ་དོར་འཇུག་པའི་ཆེད་དུ་འདྲོགས་འགོ་སློང་རྒྱུ་དང༌། སྲིད་དབང་སྒེར་འཛིན་པ་ཚོས་ལས་སླ་པོར་ཕམ་ཉེས་གཏོང་ཐུབ་པའི་ཆེད་དུ་འཚེ་བའི་ལས་ལ་སྐུལ་སློང་བྱེད་པའི་ཕྱིར་དམིགས་སུ་བཀར་ཏེ་རྒྱུན་སྤེལ་བྱེད་པ་ཡིན།
ཇི་སྲིད་གཞི་རྩའི་དཔྱད་ཞིབ་དེ་ཡང་དག་ཡིན་པ་ཤེས་པ་དེ་སྲིད་དུ་མང་གཙོར་མོས་པའི་དཔུང་སྡེའི་ལས་ཀ་དེ་རིམ་པ་ནས་རིམ་པ་བྱས་ཏེ་མདུན་སྐྱོད་བྱེད་རྒྱུ་དེ་ཡིན། འཐབ་རྩལ་དང་བར་མའི་དམིགས་ཡུལ་ལ་འགྱུར་བ་ཡོང་བ་ཨ་ཅང་ཅང་དང༌། འགོ་ཁྲིད་བཟང་པོ་ཚོས་གོ་སྐབས་བེད་སྤྱོད་གཏོང་བར་རྟག་ཏུ་གྲ་སྒྲིག་ཡོད།
སྙོམ་སྒྲིག་འདི་དག་གཞི་རྒྱ་ཆེ་བའི་དམིགས་ཡུལ་ལམ། ལས་འགུལ་བྱེ་བྲག་པའི་དམིགས་ཡུལ་དང་ནོར་རྒྱུ་མེད། གདམ་ཁ་བྱས་པའི་གཞི་རྒྱ་ཆེ་བའི་འཐབ་བྱུས་དང་།
ལས་འགུལ་བྱེ་བྲག་པའི་འཐབ་བྱུས་ཀྱི་ལག་ལེན་དོ་ནན་བྱས་པ་དེས་ལམ་ལྷོངས་ཡོང་བར་མཐུན་འགྱུར་ཤུགས་ཆེ་བྱེད་ཀྱི་ཡོད།

བརྒྱད་པ། སྲིད་དོན་གྱི་བཀའ་བརྩི་དང་ལེན་མི་ཞུ་བའི་བཀོལ་སྤྱོད།

གང་དུ་མང་ཚོགས་ཞེད་སྣང་བྱུང་བ་དང༌། ནུས་མེད་དུ་འཚོར་བའི་གནས་སྟངས་ཀྱི་ནང་དུ་མང་ཚོགས་ཀྱི་འགོ་འཛུགས་ཀྱི་བྱ་བ་རྣམས་ཡིད་ཆེས་སྤེལ་བའི་བྱེད་ལས་དང་།
ཉེན་ཁ་ཆུང་བའི་རིགས་ཡིན་དགོས་རྒྱུ་དེ་གལ་ཆེན་པོ་ཡིན། དཔེར་ན། རང་ཉིད་ཀྱི་གྱོན་པ་རྒྱུན་ལྡན་མ་ཡིན་པའི་ཚུལ་དུ་གྱོན་པ་ལ་སོགས་པའི་བྱེད་ལས་ཀྱི་རིགས་འདི་དག་གིས་མི་མཐུན་པའི་བསམ་ཚུལ་ཞིག་ཡོངས་གྲགས་བྱེད་པ་དང༌།
མང་ཚོགས་ལའང་མི་མཐུན་པའི་ལས་འགུལ་གྱི་ནང་དུ་གང་མང་མང་ཆ་ཤས་ལེན་རྒྱུའི་གོ་སྐབས་ཞིག་སྤྲོད་ཀྱི་ཡོད། གཞན་ཡང་ཁ་ཡམ་ནས་བལྟས་ན་འཐུང་ཆུའི་འབྱུང་ཁུངས་སྲུང་སྐྱོབ་བྱེད་རྒྱུའི་མཚོན་པའི་ལྟོས་བཅས་ཀྱི་སྲིད་དོན་མ་ཡིན་པའི་དོན་གནད་ཆུང་རྩག་རིགས་སྡེ་ཁག་གི་བྱེད་ལས་ཀྱི་མིག་འབེན་དུ་བྱེད་ཆོག་པ་ཡིན།
འཐབ་བྱུས་པ་ཚོས་གནད་དོན་གྱི་དགེ་མཚན་དེ་ཡོངས་གྲགས་ཀྱིས་ངོས་ལེན་ཡོད་པ་དང་ཁས་ལེན་མི་བྱེད་པ་དཀའ་བའི་གནད་དོན་གྱི་རིགས་འདེམས་དགོས། དེ་འདྲའི་མཚམས་ཅན་ལས་འགུལ་གྱི་ལམ་ལྷོངས་དེས་བྱེ་བྲག་བློ་ཁ་མ་ཚིམས་པ་དེར་སྒྱུར་བཅོས་ཡོང་བ་མ་ཟད། མང་ཚོགས་དེ་ལའང་དོན་སྙིང་ལྡན་པའི་ནུས་པ་དངོས་སུ་ཡོད་པའི་ཡིད་ཆེས་སྐྲུན་གྱི་ཡོད།
རྒྱུན་རིང་འཐབ་རྩོད་ནང་གི་ལས་འགུལ་གྱི་འཐབ་བྱུས་མང་ཆེ་བས་སྲིད་དབང་སྒེར་འཛིན་ལམ་ལུགས་དེ་ཆ་ཚང་བ་དེ་མ་ཐག་ཏུ་འཆམ་ལ་འབེབས་རྒྱུར་མ་དམིགས་པར། དེའི་ཚབ་ཏུ་མཚམས་ཅན་གྱི་དམིགས་ཡུལ་ཁག་སྒྲུབ་པར་དམིགས་དགོས། ལས་འགུལ་ཚང་མའི་ནང་དུ་མང་ཚོགས་ཀྱི་སྡེ་ཚན་ཡོངས་རྫོགས་ནས་ཆ་ཤས་ལེན་དགོས་པའང་མེད།
གཞི་རྒྱ་ཆེ་བའི་འཐབ་བྱུས་ལག་བསྟར་བྱེད་པར་ལས་འགུལ་བྱེ་བྲག་པའི་རིམ
པར་བསམ་བློ་གཏོང་སྐབས། བཀའ་བརྩི་དང་ལེན་མི་ཞུ་བའི་འཐབ་བྱུས་པ་ཚོས་རྒྱུན་རིང༣་བའི་འཐབ་རྩོད་ཀྱི་ལས་འགུལ་ཁག་ཐོག་མཐའ་བར་གསུམ་དུ་མི་འདྲ་བ་ཇི་ལྟར་ཡིན་པའི་ཐོག་ལ་མནོ་བསམ་གཏོང་དགོས།
དམིགས་བཀར་གྱི་འགོག་རྒོལ།
འཐབ་རྩོད་འགོ་འཛུགས་ཀྱི་རིམ་པའི་ནང་དུ་བྱེ་བྲག་དམིགས་ཡུལ་ཅན་གྱི་ལས་འགུལ་མི་འདྲ་བ་བྱུང་ན་ཕན་ཐོགས་པོ་ཡོང་ཐུབ། དེ་ལྟ་བུའི་དམིགས་བཀར་གྱི་ལས་འགུལ་རྣམས་གཅིག་རྗེས་གཉིས་མཐུད་དུ་ཡོང་ཆོག སྐབས་སྐབས་སུ་གཉིས་སམ་གསུམ་ཡང་དུས་མཉམ་དུ་ཡོང་ཆོག
དམིགས་བཀར་འགོག་རྒོལ་གྱི་དོན་དུ་འཐབ་བྱུས་ཞིག་འཆར་འགོད་བྱེད་སྐབས་སྲིད་དབང་སྒེར་འཛིན་ལམ་ལུགས་པའི་སྤྱིར་བཏང་བཙན་གནོན་མཚོན་པའི་བློ་ཁ་མ་ཚིམས་པའམ། བྱེ་བྲག་མཚམས་ཅན་གྱི་གནད་དོན་ཁག་ངེས་པར་དུ་ངོས་འཛིན་དགོས། གནད་དོན་དེ་དག་གཞི་རྒྱ་ཆེ་བའི་འཐབ་བྱུས་ཡོངས་ཀྱི་ནང་དུ་བར་མའི་འཐབ་བྱུས་ཅན་གྱི་དམིགས་ཡུལ་སྒྲུབ་པར་ལས་འགུལ་སྤེལ་བ་ལ་འོས་འཚམས་ཀྱི་དམིགས་འབེན་ཡིན་སྲིད།
བར་མའི་འཐབ་བྱུས་ཅན་གྱི་དམིགས་ཡུལ་འདི་དག་མང་གཙོ་དོན་གཉེར་ཅན་གྱི་དཔུང་སྡེའི་ད་ཡོད་སམ། འཆར་འགོད་བྱས་པའི་དབང་ཆའི་ནུས་པས་བསྒྲུབ་ཐུབ་པ་ཞིག་དགོས། འདིས་རྒྱུན་རིང་འཐབ་རྩོད་ཀྱི་ཆེད་དུ་དབང་ཆའི་འབྲེལ་བའི་ནང་དུ་རིམ་ཅན་གྱི་འཕོ་འགྱུར་ཁེ་ཕན་ཅན་ཡོང་བར་མཐུན་འགྱུར་བྱེད་པ་དང༌། སེམས་ཤུགས་ལ་སྨན་པའི་རྒྱལ་ཁ་རིམ་པ་བཞིན་ཐོབ་པར་གྲོགས་བྱེད་པ་ཡིན།
དམིགས་བཀར་གྱི་འགོག་རྒོལ་འཐབ་བྱུས་རྣམས་གཙོ་ཆེར་སྲིད་དོན་ནམ།
དཔལ་འབྱོར། སྤྱི་ཚོགས་བཅས་ཀྱི་གནད་དོན་བྱེ་བྲག་པའི་ཐོག་ཏུ་རྩེ་གཅིག་ཏུ་དམིགས་དགོས། འདི་དག་སྲིད་དབང་སྒེར་འཛིན་པ་དེར་དམིགས་ཡུལ་བྱེ་བྲག་པ་ཞིག་སྒྲུབ་ཏུ་མི་འཇུག་པའམ། སྲིད་དབང་སྒེར་འཛིན་པ་དེས་སྟངས་འཛིན་བྱེད་བཞིན་པའི་ཆ་ཤས་འགའ་ཞིག་ལ་སྟངས་འཛིན་སྐྱར་གསོ་ཡོང་ཐབས་སམ། ཡང་ན།
སྤྱི་ཚོགས་དང་སྲིད་དོན་གྱི་ལམ་ལུགས་འགའ་ཞིག་སྲིད་དབང་སྒེར་འཛིན་པའི་སྟངས་འཛིན་འོག་ནས་འཕྲོག་ཐབས་བྱེད་པ་བཅས་ཀྱི་ཆེད་དུ་འདེམས་དགོས། སྔོན་དུ་བགྲོ་གླེང་བྱས་ཚར་བ་བཞིན་གལ་ཏེ་སྟབས་བདེ་བྱུང་ན། དམིགས་བཀར་འགོག་རྒོལ་གྱི་ལས་འགུལ་དེ་སྲིད་དབང་སྒེར་འཛིན་ལམ་ལུགས་པ་དེའི་ཞན་ཆའི་གནད་གཅིག་གམ་མང་བའི་ཐད་དུ་ཡང་བསྣུན་དགོས་པ་ཡིན། དེ་ལྟར་བྱུང་ན། མང་གཙོ་དོན་གཉེར་བ་ཚོས་རང་ཉིད་ལ་ཡོད་པའི་དབང་ཆའི་ནུས་པ་དེ་མཐུ་ནུས་ཆེ་ཤོས་ཀྱི་ལམ་ནས་བཀོལ་སྤྱོད་བྱེད་ཐུབ་པ་ཡིན།
འཐབ་བྱུས་པ་ཚོས་སྔ་ས་ནས་དམའ་མཐར་ཡང་ལས་འགུལ་དང་པོ་དེའི་འཐབ་བྱུས་ཀྱི་འཆར་འགོད་བྱེད་དགོས། དེའི་མཚམས་ཅན་གྱི་དམིགས་ཡུལ་གང་ཡིན་དགོས་སམ། དེས་གདམ་ཁ་བྱས་པའི་གཞི་རྒྱ་ཆེ་བའི་འཐབ་བྱུས་འགྲུབ་པར་གྲོགས་ཇི་ལྟར་བྱེད་དམ། གལ་ཏེ་སྟབས་བདེ་འདུག་ན། དམའ་མཐར་ཡང་་ལས འགུལ་གཉིས་པ་དང༌། བྱུང་ན་གསུམ་པ་བཅས་ཀྱི་འཐབ་བྱུས་ཀྱི་སྤྱིར་བཏང་སྒྲོམ་གཞི་བཟོ་རྒྱུ་དེ་རྣམ་དཔྱོད་ལྡན་པའི་བྱ་བ་ཡིན། དེ་འདྲའི་འཐབ་བྱུས་ཚང་མས་གདམ་ཁ་བྱས་པའི་གཞི་རྒྱ་ཆེ་བའི་འཐབ་བྱུས་ལག་བསྟར་བྱེད་པ་དང༌། དེའི་སྤྱིར་བཏང་ལམ་སྟོན་གྱི་འཁོར་རྒྱའི་ནང་དུ་བཀོལ་སྤྱོད་བྱེད་དགོས།
མཚོན་རྟགས་ཅན་གྱི་འགྲན་རྩོད།
སྲིད་དབང་སྒེར་འཛིན་ལམ་ལུགས་མེད་པ་བཟོ་རྒྱུར་ལས་འགུལ་གསར་པ་ཞིག་གི་འགོ་སྟོད་དེར་སྲིད་དོན་དང་འབྲེལ་བའི་བྱེད་ལས་བྱེ་བྲག་པ་དང་པོ་དེའི་རྒྱ་ཁྱོན་མཚམས་ཅན་ཞིག་བྱུང་ན་ལེགས། དེ་དག་མང་ཚོགས་ཀྱི་སེམས་ཁམས་ལ་ཤུགས་རྐྱེན་སྤྲོད་པ་དང༌། ཚོད་ལྟ་བྱེད་པ། ཁོང་ཚོས་སྲིད་དོན་གྱི་བཀའ་བརྩི་དང་ལེན་མི་ཞུ་བ་དང༌། མཐུན་ལམ་མི་བྱེད་པ་བརྒྱུད་དེ་འཐབ་རྩོད་མུ་མཐུད་བྱེད་པའི་སྦྱོང་བརྡར་བྱེད་པའི་ཆ་ཤས་སུ་བཟོ་དགོས།
ཐོག་མའི་བྱེད་ལས་དེ་གནས་སྐབས་སམ། མཚམས་ཅན་གྱི་མཐུན་ལམ་མི་བྱེད་པའི་མཚོན་རྟགས་ཀྱི་བྱ་བ་ཞིག་གམ། མཚོན་རྟགས་ངོ་རྒོལ་གྱི་རྣམ་པ་ཐོན་སྲིད།
གལ་ཏེ་བྱེད་ལས་སྤེལ་འདོད་པའི་སྐྱེ་བོའི་ཁ་གྲངས་ཉུང་ཉུང་ཡིན་ན། ཐོག་མའི་བྱེད་ལས་དེ་དཔེར་ན། མཚོན་བྱེད་ཀྱི་ཆ་ནས་གལ་ཆེ་ཡིན་པའི་གནས་སུ་མེ་ཏོག་ཕུལ་རྒྱུ་ཙམ་ཡིན་སྲིད། དེ་ལས་གཞན་དུ་གལ་ཏེ་བྱེད་ལས་སྤེལ་འདོད་པའི་སྐྱེ་བོའི་གྲངས་མང་པོ་ཡིན་ན། བྱ་བ་ཡོངས་རྫོགས་སྐར་མ་ལྔའི་རིང་མཚམས་འཇོག་པའམ། སྐར་མ་འགའ་ཤས་ཀྱི་རིང་ངག་བཅད་བྱེད་པ་བཅས་བེད་སྤྱོད་བྱས་ཆོག
གནས་སྟངས་གཞན་གྱི་ནང་དུ་སྐྱེ་བོ་སྒེར་འགའ་ཞིག་གིས་ཟས་བཅད་ངོ་རྒོལ་ཞིག་བྱེད་པ་དང༌། མཚོན་རྟགས་ཀྱི་ཆ་ནས་གལ་ཆེ་ཡིན་པའི་གནས་སུ་བྱ་ར་བྱེད་པ།
དུས་ཡུན་ཐུང་ངུའི་རིང་ལ་སློབ་ཕྲུག་ཚོས་འཛིན་གྲར་ཕྱིར་ལྡོག་བྱེད་པ། ལས་ཁུངས་གལ་ཆེ་ཞིག་གི་ནང་དུ་གནས་སྐབས་ཙོག་སྡོད་བྱེད་པ་བཅས་བྱས་ཆོག སྲིད་དབང་སྒེར་འཛིན་ལམ་ལུགས་ཞིག་གི་འོག་ཏུ་ཆེས་ཕར་རྒོལ་ཅན་གྱི་བྱེད་ལས་འདི་དག་གིས་རྩུབ་ཆ་ཅན་གྱི་དྲག་གནོན་གྱི་གཡབ་མོ་བྱེད་ངེས།
སྲིད་དབང་སྒེར་འཛིན་པའི་རྒྱལ་ཁང་ངམ། སྲིད་དོན་ཉེན་རྟོག་པའི་ལས་ཁུངས་ཨ་མའི་མདུན་དུ་དངོས་སུ་བཙན་བཟུང་བྱས་པ་ལྟ་བུའི་མཚོན་རྟགས་ཅན་གྱི་བྱེད་ལས་འགའ་ཞིག་ལ་ཉེན་ཁ་ཆེན་པོ་ཡོང་སྲིད་པས། དེས་ན་ལས་འགུལ་ཞིག་འགོ་འཛུགས་ཀྱི་སྐབས་སུ་འདི་ལྟར་མ་བྱས་ན་ལེགས།
ཕྱི་ལོ་ ༡༩༨༨ ལོར་འབར་མའི་ནང་སྲང་ལམ་ཐོག་གི་མང་ཚོགས་ཀྱི་རྔམ་སྟོན་ཁྲོམ་བསྐོར་དང༌། ཕྱི་ལོ་ ༡༩༨༩ ལོར་པེ་ཅིང་གི་གནམ་སྡེ་སྒོ་མོ་ཆེའི་ཐང་ཆེན་དུ་སློབ་ཕྲུག་གི་བཙན་བཟུང་དང་ཟས་བཅད་ངོ་རྒོལ་ལྟ་བུའི་ཐོག་མའི་མཚོན་རྟགས་ཅན་གྱི་ངོ་རྒོལ་བྱེད་ལས་ཀྱིས་སྐབས་རེ་རྒྱལ་ནང་དང་རྒྱལ་སྤྱིའི་དོ་སྣང་ཆེན་པོ་སྐུལ་རྐྱེན་བྱས་ཡོད། དོན་གནད་འདི་གཉིས་ཀའི་ནང་དུ་རྔམ་སྟོན་པའི་སྲོག་སྐྱོན་མཐོ་བོ་བྱུང་བ་དེས་འཐབ་བྱུས་པ་ཚོས་ལས་འགུལ་འཆར་འགོད་བྱེད་སྐབས་དོ་སྣང་ཤུགས་ཆེ་ངེས་པར་དུ་སྤྲོད་དགོས་པ་སྟོན་གྱི་ཡོད། འདི་འདྲའི་བྱེད་ལས་ལ་བཟང་སྤྱོད་དང་སེམས་ཁམས་ཀྱི་ཆ་ནས་ཤུགས་རྐྱེན་ཐེབས་པའི་ནུས་པ་ཧ་ཅང་ཆེན་པོ་ལྡན་ཡང་།
བྱེད་ལས་རང་ངོས་ནས་མཚོན་རྟགས་ཙམ་དུ་གནས་པ་ལས། སྲིད་དབང་སྒེར་འཛིན་པ་དེའི་དབང་ཆའི་གོ་གནས་ལ་འགྱུར་བ་མི་གཏོང་བ་དང༌། སྲིད་དབང་སྒེར་འཛིན་པ་དེ་འཆམ་ལའང་འབེབས་མི་ཐུབ།
རྒྱུན་ལྡན་ནས་འཐབ་རྩོད་ཀྱི་འགོ་འཛུགས་དེར་སྲིད་དབང་སྒེར་འཛིན་པ་དེར་ཡོད་པའི་དབང་ཆའི་འབྱུང་ཁུངས་ཡོངས་རྫོགས་ལམ་སེང་གཅོད་ཐུབ་ཀྱི་མེད། དེ་ལྟར་ཡོང་བ་ལ་དེ་སྔ་ཤས་ཆེ་བར་ཅི་གསུང་བཀའ་སྒྲུབ་ཞུས་ཏེ་བསྡད་པའི་སྤྱི་ཚོགས་ཀྱི་སྒྲིག་འཛུགས་ཧ་ལམ་ཡོངས་རྫོགས་དང༌། རྒྱ་ཆེ་མང་ཚོགས་ཡོངས་ནས་དབང་འཛིན་པ་དེར་མཐའ་གཅིག་ཏུ་ངོས་ལེན་མི་བྱེད་པ་དང༌། གྲངས་འབོར་ཆེ་ལ་སྟོབས་ཤུགས་ཆེ་བའི་མཐུན་ལམ་མི་བྱེད་པ་བརྒྱུད་དེ་མ་ཐག་ཏུ་དེའི་བཀའ་ལ་མི་བརྩི་བ་བྱེད་དགོས། དེ་འདྲ་ད་ལྟ་བྱུང་མེད་ལ་སྒྲུབ་ཐུབ་པའང་ཤིན་ཏུ་དཀའ་བ་ཡིན། རྒྱུ་མཚན་དེའི་ཕྱིར་དོན་གནད་ཤས་ཆེ་བའི་ནང་ལ་སྲིད་དབང་སྒེར་འཛིན་ལམ་ལུགས་ཐད་ཀྱི་ཐོག་མའི་ལས་འགུལ་དེ་བཀའ་བརྩི་དང་ལེན་མི་ཞུ་བ་དང༌། མཐུན་ལམ་མི་བྱེད་པ་ཆ་ཚང་བའི་ལས་འགུལ་མགྱོགས་པོ་ཞིག་ཡོང་སྙམ་པའི་འཐབ་བྱུས་དེ་དངོས་ཡོད་གནས་ཚུལ་དང་མི་མཐུན་པ་ཞིག་རེད།
འགན་ཁུར་གྱི་ཁྱབ་སྤེལ།
དམིགས་བཀར་འགོག་རྒོལ་གྱི་ལས་འགུལ་ཞིག་གི་སྐབས་སུ་དུས་ཚོད་གཅིག་ལ་འཐབ་རྩོད་དེའི་ལྗིད་ཤུགས་ལྟེ་བ་དེ་ཤས་ཆེ་བར་མང་ཚོགས་ཀྱི་སྡེ་ཚན་གཅིག་གམ།
དུ་མའི་སྟེང་དུ་ཡོང་བ་ཡིན། དམིགས་ཡུལ་མི་འདྲ་བ་ཞིག་ཡོད་པའི་ལས་འགུལ་རྗེས་མ་དེའི་ནང་དུ་འཐབ་རྩོད་ཀྱི་ལྗིད་ཁོག་དེ་མང་ཚོགས་ཀྱི་སྡེ་ཁག་གཞན་ལ་འཕོ་སྒྱུར་བྱེད་པ་ཡིན། དཔེར་ན། སློབ་ཕྲུག་ཚོས་ཤེས་ཡོན་གྱི་གནད་དོན་ཞིག་གི་ཐོག་ལ་ངོ་རྒོལ་བྱེད་པ་དང༌། ཆོས་ཕྱོགས་ཀྱི་འགོ་ཁྲིད་དང་ཆོས་པ་ཚོས་ཆོས་དད་རང་དབང་གི་གནད་དོན་ཞིག་གི་ཐོག་ལ་རྩེ་གཅིག་ཏུ་དམིགས་པ། མེ་འཁོར་ལས་བྱེད་པ་ཚོས་མེ་འཁོར་འགྲིམ་འགྲུལ་གུལ་དུ་གཏོང་ཕྱིར་བདེ་འཇགས་ཀྱི་སྒྲིག་ཁྲིམས་ཁག་ལ་ཞིབ་ཚགས་པོའི་སྒོ་ནས་བརྩི་བཀུར་བྱེད་པ། གསར་འགོད་པ་ཚོས་བཀག་སྡོམ་བྱས་པའི་གསར་གནས་དཔར་སྐྲུན་གྱི་ས་དམིགས་སྟོང་པར་བཞག་སྟེ་གསར་ཤོག་དཔར་འགྲེམས་བྱས་པ་བརྒྱུད་གསར་འགྱུར་བཀག་སྡོམ་ལ་འགྲན་རྩོད་བྱེད་པ།
ཉེན་རྟོག་པ་ཚོས་མང་གཙོ་དོན་གཉེར་ཅན་གྱི་ཕྱོགས་འགལ་ཚོགས་མི་འཛིན་བཟུང་དགོས་པའི་རིགས་འཛིན་བཟུང་མི་བྱེད་པ་དང༌། ཁོང་ཚོ་གར་ཡོད་ཀྱི་གནས་མི་ཤེས་པའི་ཚུལ་བྱེད་པ་བཅས་ཡིན། གནད་དོན་དང་མང་ཚོགས་ཀྱི་སྡེ་ཁག་ལ་གཞིགས་པའི་འགོག་རྒོལ་ལས་འགུལ་གྱི་རིམ་པ་སྒྲིག་པ་དེས་འགོག་རྒོལ་མུ་མཐུད་པའི་སྐབས་སུ་མང་ཚོགས་ཀྱི་ཚན་པ་འགའ་ཤས་ལ་ངལ་གསོ་བྱེད་པའི་གོ་སྐབས་སྤྲོད་ཀྱི་ཡོད།
གོང་དུ་ལམ་ཙམ་བགྲོ་གླེང་བྱུང་བའི་སྲིད་དབང་སྒེར་འཛིན་ལམ་ལུགས་དེའི་སྟངས་འཛིན་གྱི་ཕྱི་རུ་ཡོད་པའི་སྒྲིག་འཛུགས་ཁག་དང༌། སྤྱི་ཚོགས་དང༌། དཔལ་འབྱོར་། སྲིད་དོན་གྱི་རང་དབང་ཅན་གྱི་སྡེ་ཁག་གི་རང་སྐྱོང་དང་རྒྱུན་གནས་སྲུང་སྐྱོབ་བྱེད་པར་དམིགས་བཀར་གྱི་འགོག་རྒོལ་དེ་དམིགས་བསལ་གྱི་གལ་ཆེན་པོ་ཡིན། དབང་ཆའི་ལྟེ་གནས་འདི་དག་གིས་གང་ནས་མང་ཚོགས་ཀྱིས་གནོན་ཤུགས་སྤྲོད་པའམ། གདུག་རྩུབ་ཅན་གྱི་སྟངས་འཛིན་འགོག་ཐུབ་པའི་སྒྲིག་འཛུགས་ཀྱི་གཞི་རྟེན་སྟེར་གྱི་ཡོད། འཐབ་རྩོད་ཀྱི་ནང་དུ་འདི་དག་སྲིད་དབང་སྒེར་འཛིན་ལམ་ལུགས་ཀྱི་དམིགས་འབེན་དང་པོའི་གྲས་སུ་ཡོང་ངེས།
སྲིད་དབང་སྒེར་འཛིན་པའི་དབང་ཆ་མིག་འབེན་དུ་བྱེད་པ།
ཕུགས་ཐག་རིང་བའི་འཐབ་རྩོད་དེ་ཡར་རྒྱས་ཕྱིན་ཏེ། ཐོག་མའི་འཐབ་བྱུས་ཀྱི་ཕ་རོལ་ཏུ་བརྒལ་ཏེ་མངོན་འདོད་དང་མདུན་སྐྱོད་ཆེ་བའི་རིམ་པར་སླེབས་སྐབས།
འཐབ་བྱུས་པ་ཚོས་སྲིད་དབང་སྒེར་འཛིན་པའི་དབང་ཆའི་འབྱུང་ཁུངས་དེ་དམ་བསྒྲགས་ཆེ་རུ་ཇི་ལྟར་གཏོང་ཐུབ་པའི་རྩིས་སྐོར་བྱེད་དགོས། དམིགས་ཡུལ་ནི་མང་གཙོ་དོན་གཉེར་བའི་དཔུང་སྡེ་ལ་ཁེ་ཕན་ལྡན་ལ་འཐབ་བྱུས་ཅན་གྱི་གནས་སྟངས་གསར་པ་མང་དུ་སྐྲུན་ཆེད་མང་ཚོགས་ཀྱི་མཐུན་ལམ་མི་བྱེད་པ་བེད་སྤྱོད་གཏོང་རྒྱུ་དེ་ཡིན།
མང་གཙོ་དོན་གཉེར་གྱི་འགོག་རྒོལ་དཔུང་སྡེའི་སྟོབས་ཤུགས་ཆེ་རུ་ཕྱིན་པ་དང་ལྷན་དུ་འཐབ་བྱུས་པ་ཚོས་སྲིད་དབང་སྒེར་འཛིན་ལམ་ལུགས་པའི་སྲིད་དོན་གྱི་ལྷ
ཐོར་ཆེ་རུ་སྐྲུན་པ་དང་། མཐའ་མར་དེ་ཉིད་འཐོར་ཞིག་ཏུ་གཏོང་བའི་དམིགས་ཡུལ་བཟུང་སྟེ། སྲིད་དབང་སྒེར་འཛིན་ལམ་ལུགས་དེའི་དབང་ཆའི་འབྱུང་ཁུངས་གཅོད་པའི་ཕྱིར་མངོན་འདོད་ཅན་གྱི་མཐུན་ལམ་མི་བྱེད་པ་དང་། བཀའ་བརྩི་དང་ལེན་མི་ཞུ་བ་མང་དུ་སྤེལ་དགོས།
མང་གཙོ་དོན་གཉེར་བའི་དཔུང་སྡེས་དེ་སྔ་མང་ཚོགས་དང༌། སྡེ་ཁག་ཚོས་སྲིད་དབང་སྒེར་འཛིན་ལམ་ལུགས་དེར་སྤྲད་པའི་རྒྱབ་སྐོར་དེ་སྐྱོ་ཞན་དུ་ཇི་ལྟར་གཏོང་ཐུབ་པའི་འཆར་གཞི་དོ་སྣང་ཆེན་པོའི་སྒོ་ནས་ངེས་པར་དུ་བཟོ་དགོས། ཁོང་ཚོའི་རྒྱབ་སྐོར་དེ་དབང་འཛིན་པ་དེས་བྱས་པའི་གདུག་རྩུབ་རྣམས་གསལ་སྟོན་བྱས་ན་སྐྱོ་ཞན་དུ་གཏོང་ཐུབ་བམ། ཡང་ན་སྲིད་དབང་སྒེར་འཛིན་པའི་སྲིད་བྱུས་ཀྱི་རྐྱེན་པས་དཔལ་འབྱོར་གྱི་གོད་ཆག་གི་མཇུག་འབྲས་ཁྲོམ་བཀྲམས་བྱས་ནས་སམ། དེ་མིན་སྲིད་དབང་སྒེར་འཛིན་ལམ་ལུགས་དེ་མེད་པར་གཏོང་ཐུབ་པའི་གོ་རྟོགས་གསར་པ་ཞིག་ལ་བརྟེན་ནས་སམ། སྲིད་དབང་སྒེར་འཛིན་པའི་རྒྱབ་སྐྱོར་བ་རྣམས་བྱུང་ན་མང་གཙོའི་ལས་འགུལ་གྱི་རྒྱབ་སྐྱོར་བ་དངོས་སུ་གྱུར་ཐབས་དང་། དེ་ལྟར་མ་བྱུང་ཡང་མ་མཐར་རགས་སུ་སྡོད་མཁན་ཞེས་པ་ལྟར་ཁོང་ཚོའི་བྱ་བ་རྣམས་བར་གནས་སུ་གྱུར་པའི་སྐུལ་མ་བྱེད་དགོས།
སྲིད་དོན་གྱི་བཀའ་བརྩི་དང་ལེན་མི་ཞུ་བ་དང༌། མཐུན་ལམ་མི་བྱེད་པའི་འཆར་གཞི་འགོད་པ་དང་ལག་བསྟར་གྱི་སྐབས་སུ། ནང་གི་ཤོག་ཁག་དང༌། སྲིད་དོན་ཚོགས་པ། ཉེན་རྟོག་པ། ལས་ཁུངས་ཀྱི་ལས་བྱེད། དམིགས་བསལ་དེའི་དམག་མི་བཅས་ཐེ་བའི་སྲིད་དབང་སྒེར་འཛིན་པའི་སྐུ་བཅར་དང་རྒྱབ་སྐྱོར་བ་གཅོ་བོ་ཚང་མར་དོ་སྣང་ཤུགས་ཆེ་སྤྲོད་རྒྱུ་དེ་ཤིན་ཏུ་གལ་ཆེན་པོ་ཡིན།
སྲིད་དབང་སྒེར་འཛིན་ལམ་ལུགས་པ་དེར་དམག་དཀྱུས་དང་དཔོན་རིགས་གཉིས་ཀ་ཐེ་བའི་དྲག་དམག་དཔུང་སྡེའི་ལ་ཞེན་གྱི་ཚད་གཞི་དེ་དོ་སྣང་ཆེན་པོས་ཞིབ་དཔྱོད་དགོས་པ་དང༌། དམག་དཔུང་དེ་མང་གཙོ་དོན་གཉེར་བའི་དཔུང་སྡེའི་ཤུགས་རྐྱེན་འོག་འགྲོ་མིན་གྱི་ཐག་གཅོད་ཅིག་བྱེད་དགོས། དམག་མི་དཀྱུས་མ་དུ་མ་ཞིག་སྐྱིད་པོ་མེད་པ་དང༌། ཞེད་སྣང་གི་ནང་དུ་དམག་སྐུལ་རྒྱབ་པའི་རིགས་ཡིན་སྲིད
དམ། གང་ཟག་སྒེར་དང༌། ནང་མི། སྲིད་དོན་བཅས་ཀྱི་རྒྱུ་མཚན་ལ་བརྟེན་ནས་དམག་མི་དཀྱུས་མ་དང་དམག་དཔོན་མང་པོ་ཞིག་དབང་འཛིན་པ་དེ་ནས་ཁ་བྲལ་དུ་གཏོང་ཐུབ་བམ། ཆ་རྐྱེན་གཞན་གང་གིས་དམག་དཀྱུས་དང་དམག་དཔོན་རྣམས་མང་གཙོའི་མགོ་མཇུག་རྟིང་སློག་གི་བྱེད་ལས་དེའི་ནང་དུ་གླགས་རྙེད་སླ་བ་བཟོ་ཐུབ་བམ།
བཅིངས་གྲོལ་འཐབ་རྩོད་ཀྱི་ནང་དུ་སྔ་ས་ནས་སྲིད་དབང་སྒེར་འཛིན་པའི་དམག་དཔུང་དང་ལས་བྱེད་ཚོར་གོ་བརྡ་སྤྲོད་པའི་དམིགས་བསལ་འཐབ་བྱུས་བཟོ་དགོས།
མང་གཙོ་དོན་གཉེར་གྱི་དཔུང་སྡེ་ནས་ཚིག་དང༌། བརྡ། བྱེད་ལས་བཅས་བརྒྱུད་དེ་དཔུང་དམག་དེར་བཅིངས་གྲོལ་གྱི་འཐབ་རྩོད་དེ་སྟོབས་ཅན་དང་། ཐག་ཆོད་པོ།
རྒྱུན་སྲིངས་བཅས་ཡོང་གི་ཡོད་པའི་གནས་ཚུལ་མཁོ་སྤྲོད་བྱེད་ཐུབ། འཐབ་རྩོད་དེ་སྲིད་དབང་སྒེར་འཛིན་ལམ་ལུགས་དེ་མེད་པ་བཟོ་བ་ལས་དཔུང་དམག་གི་སྲོག་ལ་ཉེན་ཁ་མེད་པའི་དམིགས་བསལ་གྱི་ཁྱད་ཆོས་དེ་དཔུང་དམག་གིས་ཤེས་དགོས་པ་ཡིན། འབད་རྩོལ་འདི་རིགས་ཀྱིས་སྲིད་དབང་སྒེར་འཛིན་པའི་དཔུང་དམག་གི་སེམས་ཤུགས་གཅོག་པ་དང༌། མཐའ་མ་དེར་ཁོང་ཚོའི་ལ་ཞེན་དང་བཀའ་བརྩི་དང་ལེན་དེ་མང་གཙོའི་ལས་འགུལ་གྱི་ཕྱོགས་སུ་མགོ་མཇུག་རྟིང་སློག་བྱེད་པར་དམིགས་པ་ཡིན། ཉེན་རྟོག་པ་དང་གཞུང་ཞབས་ཚོའི་ཐད་དུའང་འཐབ་བྱུས་གཅིག་པ་དམིགས་ཐུབ་པ་ཡིན།
ཡིན་ན་ཡང་སྲིད་དབང་སྒེར་འཛིན་པའི་དཔུང་སྡེའི་ནང་ནས་གདུང་སེམས་མཉམ་སྐྱེད་རག་ཐབས་དང༌། ཅི་གསུང་བཀའ་སྒྲུབ་མི་ཞུ་བ་རྒྱུད་སྐུལ་བྱེད་པའི
འབད་རྩོལ་དེ་དྲག་དམག་བྱེད་ལས་བརྒྱུད་དེ་ད་ཡོད་སྲིད་དབང་སྒེར་འཛིན་ལམ་ལུགས་དེ་མྱུར་བར་མེད་པ་བཟོ་བར་དྲག་པོའི་དཔུང་དམག་ལ་བརྟེན་ནས་བྱེད་དགོས་པའི་གོ་ནོར་ཐེབས་རྒྱུ་མེད། ང་ཚོས་བགྲོ་གླེང་བྱེད་ཚར་བ་ལྟར་འདི་འདྲའི་གནས་སྟངས་དེས་ལས་ཀ་བྱེད་ཐུབ་པའི་མང་གཙོའི་ལམ་ལུགས་ཞིག་འཛུགས་ཐུབ་པ་དཀོན་པོ་ཡིན། གང་གིས་ཞེ་ན་གཞུང་སྲིད་བཙན་འཕྲོག་བྱས་པ་དེས། མང་ཚོགས་དང་སྲིད་སྐྱོང་དབར་གྱི་ཆ་མི་སྙོམས་པའི་དབང་ཆའི་འབྲེལ་བ་དེ་མེད་པར་བཟོ་རྒྱུར་ཕན་ཐོགས་ཆུང་ཆུང་རེད། དེས་ན་གདུང་སེམས་མཉམ་སྐྱེད་བྱེད་པའི་དམག་དཔོན་ཚོ་ལ་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་གཞུང་སྲིད་བཙན་འཕྲོག་དང་སྤྱི་དམངས་དམག་འཁྲུག་གཉིས་ཀའི་དགོས་མཁོའམ། འདོད་པ་མེད་པའི་གནས་སྟངས་དེ་གསལ་རྟོགས་ཇི་ལྟར་ཐུབ་མིན་གྱི་འཆར་འགོད་ངེས་པར་དུ་བྱེད་དགོས།
མང་གཙོའི་འཐབ་རྩོད་ཀྱི་ནང་དུ་གདུང་སེམས་མཉམ་སྐྱེད་བྱེད་པའི་དཔོན་རིགས་ཚོས་གནད་ཆེ་བའི་བྱ་བ་བྱེད་ཐུབ་ཀྱི་ཡོད། དཔེར་ན། དྲག་དམག་དཔུང་སྡེའི་ནང་དུ་ཡི་མ་རངས་པ་དང་། མཐུན་ལམ་མི་བྱེད་པ་ཁྱབ་སྤེལ་བྱེད་པ། ཅང་མི་སྨྲ་བའི་ཚུལ་གྱིས་བཀའ་མི་བརྩི་བ་དང༌། ཤེས་བཞིན་དུ་འབྱོན་ཐང་མེད་པའི་རང་བཞིན་སྐུལ་སློང་བྱེད་པ། དྲག་གནོན་བྱེད་རྒྱུ་ཁས་མི་ལེན་པ་དེར་རྒྱབ་སྐྱོར་བྱེད་པ་བཅས་ཡིན། དྲག་དམག་གི་ལས་བྱེད་ཚོས་མང་གཙོའི་ལས་འགུལ་ལ་ཉེན་ཁ་མེད་པའི་བྲོས་ལམ་དང༌། གནས་ཚུལ། ལྟོ་ཆས། སྨན་གྱི་མཁོ་སྒྲུབ་ལ་སོགས་ཐེ་བའི་བཟང་ཕྱོགས་ཀྱི་འཚེ་བ་སྤངས་པའི་རོགས་སྐྱོར་སྣ་ཚོགས་ཀྱང་སྤྲོད་སྲིད།
དམག་མི་ནི་སྲིད་དབང་སྒེར་འཛིན་པའི་དབང་ཆའི་འབྱུང་ཁུངས་ཀྱི་ནང་ནས་གལ་ཆེ་ཤོས་གཅིག་ཡིན། གང་གིས་ཞེ་ན། དེས་ཅི་གསུང་བཀའ་སྒྲུབ་མི་ཞུ་བའི་མང་ཚོགས་ལ་ཐད་ཀར་རྒོལ་བ་དང་ཉེས་པ་གཏོང་ཕྱིར་སྒྲིག་ཁྲིམས་ལྡན་པའི་དྲག་དམག་ཚན་པ་དང་གོ་མཚོན་བེད་སྤྱོད་གཏོང་ཐུབ། བཀའ་བརྩི་དང་ལེན་མི་ཞུ་བའི་འཐབ་བྱུས་པ་ཚོས་ཤེས་དགོས་པ་ཞིག་ལ། གལ་ཏེ་ཉེན་རྟོག་པ་དང༌། ལས་ཁུངས་ཀྱི་ལས་བྱེད། དྲག་དམག་དཔུང་སྡེ་བཅས་ནས་སྲིད་དབང་སྒེར་འཛིན་ལམ་ལུགས་དེར་རྒྱབ་སྐྱོར་ཆ་ཚང་བྱེད་པ་དང༌། དེའི་བཀའ་ལག་བསྟར་བྱེད་པར་ཅི་གསུང་བཀའ་སྒྲུབ་ཞུ་གི་ཡོད་ཚེ། སྲིད་དབང་སྒེར་འཛིན་ལམ་ལུགས་དེ་འཐོར་ཞིག་གཏོང་རྒྱུ་དམིགས་བསལ་གྱི་ཁག་པོའམ། ཡོང་མི་སྲིད་པ་ལྟ་བུ་ཡིན། དེས་ན་མང་གཙོ་དོན་གཉེར་ཅན་གྱི་འཐབ་བྱུས་པ་ཚོས་སྲིད་དབང་སྒེར་འཛིན་པའི་དཔུང་སྡེའི་ལ་ཞེན་དེ་མགོ་རྟིང་སློག་པར་དམིགས་པའི་འཐབ་བྱུས་དེར་དམིགས་བསལ་གྱི་དོ་སྣང་ཤུགས་ཆེ་སྤྲོད་དགོས།
མང་གཙོ་དོན་གཉེར་བའི་དཔུང་སྡེས་ཤེས་དགོས་པ་ཞིག་ལ་དྲག་དམག་དཔུང་སྡེ་དང་། ཉེན་རྟོག་པའི་ནང་གི་ཡི་མ་རངས་པ་དང་། ཅི་གསུང་བཀའ་སྒྲུབ་མི་ཞུ་བ་དེ་སྡེ་ཁག་དེ་ཚོའི་ཚོགས་མིར་ཧ་ཅང་ཉེན་ཁ་ཆེན་པོ་ཡོང་ངེས། དམག་མི་དང་ཉེན་རྟོག་པ་ཚོར་ཅི་གསུང་བཀའ་སྒྲུབ་མ་ཞུས་པ་ལ་བརྟེན་ནས་ཚབས་ཆེའི་ཉེས་ཆད་ཕོག་པ་དང་། དམག་མིའི་གྱེན་ལངས་བྱས་པ་ལ་བརྟེན་ནས་སྲོག་ཐོག་ཉེས་ཆད་ཕོག་སྲིད། མང་གཙོ་དོན་གཉེར་གྱི་དཔུང་སྡེས་དམག་མི་དང་དམག་དཔོན་ཚོར་དེ་མ་ཐག་ཏུ་དམག་མིའི་གྱེན་ལངས་བྱེད་རྒྱུའི་རེ་སྐུལ་ཞུ་རྒྱུ་མེད། དེའི་ཚབ་ཏུ་གང་དུ་བརྡ་ལན་སྤྲོད་ཐུབ་པ་ཡོད་ཚེ། ཐོག་མའི་ཆར་ཁོང་ཚོས་བྱེད་ཐུབ་པ་གང་ཞིག་ལ་དེ་ཙམ་ཉེན་ཁ་མེད་པའི་མངོན་པར་མི་གསལ་བའི་ཅི་གསུང་བཀའ་སྒྲུབ་མི་ཞུ་བའི་རྣམ་པ་དུ་མ་ཡོད་པ་དེ་གསལ་པོ་བཟོ་དགོས། དཔེར་ན། ཉེན་རྟོག་པ་དང་དཔུང་དམག་ཚོས་དྲག་གནོན་གྱི་བཀའ་ཁྱབ་དག་འབྱོན་ཐང་མེད་པའི་སྒོ་ནས་ལག་བསྟར་བྱེད་པ་དང༌། སྲིད་གཞུང་གིས་འཚོལ་བའི་མི་མི་རྙེད་པའི་ཚུལ་བྱེད་པ། འགོག་རྒོལ་བ་ཚོར་དྲག་གནོན་དང༌། འཛིན་བཟུང༌། ཕྱིར་འབུད་སོགས་ཡོང་རྒྱུའི་ཉེན་བརྡ་གཏོང་བ། རང་ལས་མཐོ་བའི་དཔོན་རིགས་ཚོར་གནས་ཚུལ་གལ་ཆེའི་རིགས་སྙན་སྒྲོན་མི་བྱེད་པ། ཡི་མ་རངས་པའི་དཔོན་རིགས་ཚོས་དྲག་གནོན་གྱི་བཀའ་ཁྱབ་ལུ་གུ་བརྒྱུད་སྦྲེལ་དུ་བྱེད་རྒྱུ་སྣང་མེད་དུ་འཇོག་པ། དམག་མི་ཚོས་མེ་མདའ་རྒྱག་སྐབས་རྔམ་སྟོན་པའི་མགོ་སྟེང་ནས་འགྲོ་བའི་ཐབས་བྱེད་པ། དེ་དང་ཕྱོགས་མཚུངས་གཞུང་ཞབས་ཚོས། རང་ངོས་ནས་བཀའ་ཁྱབ་དང་ཡིག་སྣོད་བོར་བརླག་གཏོང་བ་དང༌། ལས་ཀ་འབྱོན་པོ་མི་བྱེད་པ། དྲགས་སྐྱེད་མ་བྱུང་བར་དུ་ནང་ལ་སྡོད་དགོས་པའི་ཕྱིར་ནད་མནར་དུ་གྱུར་བ་སོགས་བྱེད་ཐུབ།
འཐབ་བྱུས་ནང་གི་འཕོ་སྒྱུར།
སྲིད་དོན་གྱི་བཀའ་བརྩི་དང་ལེན་མི་ཞུ་བའི་འཐབ་བྱུས་པ་ཚོས་གཞི་རྒྱ་ཆེ་བའི་འཐབ་བྱུས་དང༌། ལས་འགུལ་གྱི་འཐབ་བྱུས་བྱེ་བྲག་པ་རྣམས་ཇི་ལྟར་ལག་བསྟར་བྱེད་པར་རྒྱུན་སྲིངས་པའི་དཔྱད་ཞིབ་བྱེད་དགོས། དཔེར་ན། འཐབ་རྩོད་དེ་བསམ་པ་ཇི་བཞིན་ལམ་འགྲོ་མི་ཡོང་བའང་ཡོང་སྲིད། དེ་འདྲ་བྱུང་ན་འཐབ་བྱུས་ཀྱི་ནང་དུ་འཕོ་སྒྱུར་ཇི་དགོས་ཀྱི་རྩིས་སྐོར་བྱེད་དགོས། ལས་འགུལ་གྱི་ནུས་སྟོབས་གོང་མཐོར་གཏོང་བ་དང༌། སེམས་ཤུགས་སྐྱར་གསོ་བྱེད་པར་ག་རེ་བྱེད་དགོས་ཀྱི་འདུག་གམ།
དེ་འདྲའི་གནས་སྟངས་ཀྱི་ནང་དུ་དཀའ་ངལ་ངོས་འཛིན་པ་དང་། འཐབ་བྱུས་ལྡན་པའི་སྐྱར་ཞིབ་བྱེད་པ། འཐབ་རྩོད་ཀྱི་འགན་ཁུར་རྣམས་མང་ཚོགས་ཀྱི་སྡེ་ཁག་མི་འདྲ་བ་ཞིག་ལ་འཕོ་སྒྱུར་བྱེད་པ། དབང་ཆའི་འབྱུང་ཁུངས་འཕར་མ་སྐུལ་སློང་བྱེད་པ། བྱེད་ལས་ཀྱི་འཕེལ་རིམ་གྱི་གདམ་ཁ་གཞན་བཟོ་བ་བཅས་ངེས་པར་དུ་དགོས།
དེ་དག་གྲུབ་མཚམས་འཆར་གཞི་གསར་པ་དེ་དེ་མ་ཐག་ཏུ་ལག་ལེན་དུ་བསྟར་དགོས།
དེ་ལས་ལྡོག་སྟེ། གལ་ཏེ་འཐབ་རྩོད་དེ་བསམ་པ་ལས་ཀྱང་ལེགས་པ་འགྲོ་གི་ཡོད་པ་དང༌། སྲིད་དབང་སྒེར་འཛིན་ལམ་ལུགས་དེ་དེ་སྔ་རྩིས་སྐོར་བྱས་པ་ལས་ཀྱང་མྱུར་བར་ལྷུ་ཞིག་འགྲོ་གི་ཡོད་ན། མང་གཙོའི་དཔུང་སྡེས་མི་ཡོང་བསམ་པའི་ཁེ་ཕན་དེ་མ་རྩར་བཟུང་སྟེ། སྲིད་དབང་སྒེར་འཛིན་ལམ་ལུགས་དེ་ལྷ་ཞིག་པའི་ཕྱོགས་སུ་ཇི་ལྟར་འཁྲིད་ཐུབ་བམ། ལེའུ་རྗེས་མའི་ནང་དུ་ང་ཚོས་དྲི་བ་འདིའི་ཐོག་ལ་འཚོལ་ཞིབ་བྱེད་རྒྱུ་ཡིན།

དགུ་པ། སྲིད་དབང་སྒེར་འཛིན་ལམ་ལུགས་འཐོར་ཞིག་གཏོང་བ།

ལེགས་པར་སྤེལ་བ་དང༌། ལམ་ལྷོངས་ལྡན་པའི་སྲིད་དོན་གྱི་བཀའ་བརྩི་དང་ལེན་མི་ཞུ་བའི་ལས་འགུལ་གྱི་འདུ་གསོག་གི་ནུས་པ་ནི་འགོག་རྒོལ་ཤུགས་ཆེར་གཏོང་རྒྱུ་དང༌། གང་དུ་སྲིད་དབང་སྒེར་འཛིན་ལམ་ལུགས་དེས་རང་ཉིད་ཀྱི་ནུས་པ་ལྡན་པའི་སྟངས་འཛིན་ལ་བཅད་མཚམས་ཚོར་བའི་སྤྱི་ཚོགས་ཀྱི་རྒྱ་ཁྱོན་ཆེ་རུ་གཏོང་རྒྱུ་དང་འཛུགས་རྒྱུ་དེ་ཡིན། ལས་འགུལ་འདི་དག་གིས་ཇི་ལྟར་མཐུན་ལམ་མི་བྱེད་པ་དང་། ཇི་ལྟར་སྲིད་དོན་གྱི་བཀའ་བརྩི་དང་ལེན་མི་ཞུ་བ་བྱེད་པའི་ཉམས་མྱོང་གལ་ཆེ་ཡང་སྟེར་གྱི་ཡོད། མང་ཚོགས་འབོར་ཆེན་གྱིས་མཐུན་ལམ་མི་བྱེད་པ་དང་།
བཀའ་བརྩི་དང་ལེན་མི་ཞུ་བའི་དུས་ཚོད་སླེབས་སྐབས་ཉམས་མྱོང་དེ་ཕན་ཐོགས་ཆེན་པོ་ཡོང་།
ཇི་ལྟར་ལེའུ་གསུམ་པའི་ནང་དུ་བགྲོ་གླེང་བྱས་པ་བཞིན། ཅི་གསུང་བཀའ་སྒྲུབ་དང༌། མཐུན་ལམ། དབང་སྒྱར་དང་ལེན་བཅས་ནི། གལ་ཏེ་སྲིད་དབང་སྒེར་འཛིན་པ་དེ་དབང་ཤུགས་ཆེན་པོ་བྱེད་དགོས་ཡོད་ན་དགོས་ངེས་ཅན་ཡིན། སྲིད་དོན
དབང་ཆའི་འབྱུང་ཁུངས་དེ་ཐོབ་ཐབས་མེད་ན། སྲིད་དབང་སྒེར་འཛིན་པའི་དབང་ཆ་ཞན་དུ་འགྲོ་བ་དང༌། མཐའ་མཇུག་ཏུ་ཞིག་འཐོར་བྱེད་པ་ཡིན། དེས་ན་སྲིད་དབང་སྒེར་འཛིན་ལམ་ལུགས་ཞིག་འཐོར་ཞིག་གཏོང་བ་ལ་རྒྱབ་སྐྱོར་གྱི་ཕྱིར་འཐེན་བྱེད་པ་དེ་དགོས་མཁོ་ཆེ་བའི་བྱེད་ལས་ཡིན། ཇི་ལྟར་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེས་དབང་ཆའི་འབྱུང་ཁུངས་ལ་གནོད་སྐྱོན་གཏོང་ཐུབ་པའི་སྐོར་ལ་སྐྱར་ཞིབ་བྱེད་རྒྱུ་དེ་ཕན་ཐོགས་པོ་ཡོང་སྲིད།
དབང་འཛིན་པའི་བཟང་སྤྱོད་དང་སྲིད་དོན་གྱི་དབང་ཆའམ། དེའི་ཁྲིམས་མཐུན་གྱི་ངོས་ལེན་དེ་མེད་པར་བཟོ་བ་ལ་ཐོབ་རུང་གི་ཐབས་ལམ་ནང་ནས་བཀའ་བརྩི་དང་ལེན་མི་ཞུ་བ་དང༌། ཁས་ལེན་མི་བྱེད་པའི་མཚོན་རྟགས་ཀྱི་བྱེད་ལས་དག་ཡིན།
དབང་འཛིན་པའི་དབང་ཆ་ཇི་ཙམ་གྱི་ཆེ་བ་ཡོད་པ་དེ་ཙམ་གྱི་དེར་ཐོབ་པའི་ཅི་གསུང་བཀའ་སྒྲུབ་དང་མཐུན་ལམ་དེ་ཆེ་བ་དང་ཡིད་ཆེས་འཕེར་བ་ཡོད། སྲིད་དབང་སྒེར་འཛིན་པ་དེ་གཏན་དུ་གནས་པར་ཚབས་ཆེའི་འཇིགས་སྐུལ་བྱེད་པ་ལ་བཟང་སྤྱོད་ཀྱི་ཉེས་སྐྱོན་དེ་བྱེད་ལས་ཀྱི་ལམ་ནས་གསལ་བརྗོད་བྱེད་དགོས། དབང་འཛིན་པ་དེར་ཐོབ་རུང་གི་དབང་ཆའི་འབྱུང་ཁུངས་གཞན་ཁག་གཅོད་པ་ལ་མཐུན་ལམ་དང་ཅི་གསུང་བཀའ་སྒྲུབ་ཀྱི་ཕྱིར་འཐེན་དེ་དགོས་པ་ཡིན།
དེ་འདྲ་བའི་དབང་ཆའི་འབྱུང་ཁུངས་གལ་ཆེ་གཉིས་པ་དེ་སྲིད་སྐྱོང་བ་དེར་རམ་འདེགས་དང༌། མཐུན་ལམ། ཅི་གསུང་བཀའ་སྒྲུབ་ཞུ་བའི་སྡེ་ཁག་དང་སྐྱེ་བོ་སྒེར་གྱི་གལ་གནད་དང་གྲངས་འབོར་བཅས་ཐེ་བའི་མིའི་ནུས་ཤུགས་དེ་ཡིན། གལ་ཏེ་རྒྱ་ཆེ་མང་ཚོགས་ཀྱི་ཆ་ཤས་ཆེན་པོ་ཞིག་གིས་མཐུན་ལམ་མི་བྱེད་པའི་ལས་འགུལ་སྤེལ་ན་དབང་འཛིན་པ་དེ་ཚབས་ཆེའི་དཀའ་ངལ་ནང་དུ་ཚུད་པར་ངེས། དཔེར་ན། གལ་ཏེ་གཞུང་ཞབས་པ་ཚོས་རྒྱུན་ལྡན་གྱི་འབྱོན་ཐང་ནང་བཞིན་ལས་ཀ་མ་བྱས་པའམ།
ནང་དུ་བསྡད་པ་ཡིན་ན་འཛིན་སྐྱོང་གི་བཀོད་པ་དེར་གནོད་སྐྱོན་ཤུགས་ཆེ་འགྲོ་བ་ཡིན།
དེ་བཞིན་དུ་གལ་ཏེ་མཐུན་ལམ་མི་བྱེད་མཁན་གྱི་སྐྱེ་བོ་སྒེར་དང་སྡེ་ཁག་གི་ནང་དུ་དེ་སྔ་ཁྱད་མཁས་ཀྱི་རིག་རྩལ་དང་གོ་རྟོགས་མཁོ་སྤྲོད་བྱེད་མཁན་ཡོད་ཚེ་སྲིད་དབང་སྒེར་འཛིན་པ་ཚོས་རང་ཉིད་ཀྱི་སྲིད་བྱུས་ལག་བསྟར་བྱེད་པའི་ནུས་པ་དེ་ཧ་ཅང་སྐྱོ་རུ་ཕྱིན་པ་མཐོང་གི་ཡོད། ཁོང་ཚོས་གནས་ཚུལ་ཡག་པོ་རྟོགས་པའི་ལམ་ནས་ཐག་གཅོད་བྱེད་རྒྱུ་དང༌། ཕན་ནུས་ལྡན་པའི་སྲིད་བྱུས་བཟོ་རྒྱུའི་ནུས་པ་དེའང་ཆེས་ཉུང་དུ་འགྲོ་སྲིད།
གལ་ཏེ་མངོན་པར་མི་གསལ་བའི་ཆ་རྐྱེན་ཞེས་བརྗོད་པ་རྒྱུན་ལྡན་སྲིད་སྐྱོང་བ་དེར་རམ་འདེགས་དང་བཀའ་བརྩི་དང་ལེན་ཞུ་བར་མང་ཚོགས་སྐུལ་རྐྱེན་བྱེད་པའི་སེམས་ཁམས་དང་གྲུབ་མཐའི་ཤུགས་རྐྱེན་རྣམས་སྐྱོ་ཞན་དུ་ཕྱིན་པའམ། ཕྱི་ནང་ལོག་ན་མང་ཚོགས་དེས་ཅི་གསུང་བཀའ་སྒྲུབ་མི་ཞུ་བ་དང༌། མཐུན་ལམ་མི་བྱེད་པ་ཕལ་ཆེར་ངེས་པ་ཡིན།
སྲིད་དབང་སྒེར་འཛིན་པའི་དངོས་པོའི་མཐུན་རྐྱེན་ལ་ཡོད་པའི་སྟངས་འཛིན་དེས་ཀྱང་ཁོའི་དབང་ཆར་ཕན་གནོད་འབྲེལ་གྱི་ཡོད། དབང་འཛིན་པའི་དངོས་སམ།
ནུས་པ་ཡོད་པའི་ཕྱོགས་འགལ་བའི་ལག་ཏུ་དངུལ་གྱི་མཐུན་རྐྱེན་དང༌། དཔལ་འབྱོར་གྱི་ལམ་ལུགས། མཁར་དབང༌། རང་བཞིན་གྱི་འཐོན་ཁུངས། འགྲིམ་འགྲུལ། བརྡ་འཕྲིན་གྱི་ཐབས་ལམ་བཅས་ཀྱི་སྟངས་འཛིན་ཡོད་ན། ཁོང་ཚོའི་དབང་ཆའི་འབྱུང་ཁུངས་ཆེ་གྲས་གཞན་ཞིག་གླགས་རྙེད་པར་སླ་བ་བཟོས་པའམ། ཕྱིར་འཐེན་བྱས་པ་ཡིན། ལས་བཤོལ་ངོ་རྒོལ་དང་། ཕྱིར་ལྡོག དཔལ་འབྱོར་དང་།
བརྡ་འཕྲིན། འགྲིམ་འགྲུལ་བཅས་ཀྱི་ནང་དུ་རང་དབང་ཆེ་རུ་ཕྱིན་པ་དེས་དབང་འཛིན་པ་དེ་སྐྱོ་ཞན་དུ་བཟོ་གི་ཡོད།
ཇི་ལྟར་སྔོན་དུ་བགྲོ་གླེང་བྱས་པ་བཞིན་ཅི་གསུང་བཀའ་སྒྲུབ་མི་ཞུ་བ་དང༌།
མཐུན་ལམ་མི་བྱེད་པ། ཟིང་ཆ་སློང་མཁན་བཅས་མང་ཚོགས་ཀྱི་ཚན་པ་ཞིག་གི་ཐད་དུ་ཉེས་ཆད་གཏོང་བའམ། འཇིགས་སྣང་སྐུལ་བའི་སྲིད་དབང་སྒེར་འཛིན་པའི་ནུས་པ་དེ་ནི་སྲིད་དབང་སྒེར་འཛིན་པའི་དབང་ཆའི་འབྱུང་ཁུངས་ལྟེ་བ་དེ་ཡིན། དབང་ཆའི་འབྱུང་ཁུངས་འདི་སྐྱོ་རུ་གཏོང་སྟངས་གཉིས་ཡོད། དང་པོ་དེ། གལ་ཏེ་མང་ཚོགས་དེ་ཇི་ལྟར་དམག་འཐབ་ཀྱི་ནང་དུ་ཡོང་བ་བཞིན། བཀའ་བརྩི་དང་ལེན་མི་ཞུ་བའི་རིན་འབབ་དུ་ཚབས་ཆེའི་མཇུག་འབྲས་བཟོད་ཐུབ་པའི་གྲ་སྒྲིག་ཡོད་ན། ཉེས་ཆད་ཇི་ཡོད་ཀྱི་ནུས་པ་དེ་ཉམས་དམས་སུ་གཏོང་བ་ཡིན། ཕྱོགས་གཞན་ནས་བཤད་ན། སྲིད་དབང་སྒེར་འཛིན་པའི་དྲག་གནོན་དེས་གང་འདོད་པའི་དབང་སྐྲར་དང་ལེན་ཐོབ་མི་ཐུབ། གཉིས་པ་དེ། གལ་ཏེ་ཉེན་རྟོག་པ་དང་དྲག་དམག་དཔུང་སྡེ་རྣམས་ཡི་མ་རངས་པ་གྱུར་ན། ཁོང་ཚོས་སྐྱེ་བོ་སྒེར་རམ། མཉམ་རུབ་ཀྱི་སྒོ་ནས་འགོག་རྒོལ་བ་ཚོར་མེ་མདའ་རྒྱག་རྒྱུ་དང༌། ཉེས་རྡུང་གཏོང་རྒྱུ། འཛིན་བཟུང་བྱེད་རྒྱུ་བཅས་ཀྱི་བཀའ་ཁྱབ་རྣམས་གཡོལ་བའམ། དངོས་སུ་མི་བརྩི་བ་བྱེད་སྲིད། གལ་ཏེ་སྲིད་དབང་སྒེར་འཛིན་པ་དེས་དྲག་གནོན་ལག་བསྟར་བྱེད་པར་ཉེན་རྟོག་པ་དང་དྲག་དམག་གི་དཔུང་སྡེ་ལ་བློས་འགེལ་མ་ཐུབ་ན་སྲིད་དབང་སྒེར་འཛིན་ལམ་ལུགས་དེ་ཉེན་ཁ་ཆེན་པོའི་གནས་སུ་གྱར་བ་རེད།
མདོར་ན་བཙན་ས་བཟུང་བའི་སྲིད་དབང་སྒེར་འཛིན་ལམ་ལུགས་ཞིག་གི་ཐད་དུ་ལམ་ལྷོངས་ཡོང་བ་ལ་མཐུན་ལམ་མི་བྱེད་པ་དང་བཀའ་བརྩི་དང་ལེན་མི་ཞུ་བས་དབང་འཛིན་པའི་དབང་ཆའི་འབྱུང་ཁུངས་དེ་མེད་པར་བཟོ་བའམ། ཉུང་དུ་གཏོང་བ་ཞིག་དགོས། དགོས་ངེས་ཀྱི་དབང་ཆའི་འབྱུང་ཁུངས་དེར་རྒྱུན་སྲིངས་པའི་ཁ་གསབ་མ་བྱུང་ན་སྲིད་དབང་སྒེར་འཛིན་ལམ་ལུགས་དེ་སྐྱོ་རུ་ཕྱིན་ཏེ་མཐའ་མ་དེར་འཐོར་ཞིག་འགྲོ་བ་ཡིན། དེས་ན་སྲིད་དབང་སྒེར་འཛིན་ལམ་ལུགས་ཀྱི་ཐད་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བའི་འགྲན་རྩོད་འཕེར་བའི་འཐབ་འབྱུས་འཆར་འགོད་དེ་སྲིད་དབང་སྒེར་འཛིན་པའི་དབང་ཆའི་འབྱུང་ཁུངས་གལ་ཆེ་ཤོས་དེ་དམིགས་འབེན་དུ་བྱེད་དགོས།
འཕེལ་རྒྱས་འགྲོ་བའི་རང་དབང་།
དམིགས་བཀར་འགོག་རྒོལ་གྱི་རིམ་པའི་ནང་གི་སྲིད་དོན་གྱི་བཀའ་བརྩི་དང་ལེན་མི་ཞུ་བ་དང་ལྷན་དུ་སྤྱི་ཚོགས་དང༌། དཔལ་འབྱོར། རིག་གཞུང༌། སྲིད་དོན་གྱི་སྒྲིག་འཛུགས་བཅས་ཀྱི་རང་སྐྱོང་གི་སྐྱེད་འཕེལ་དེས་སྤྱི་ཚོགས་ཀྱི་མང་གཙོའི་གོ་ཡུལ་རྒྱ་ཆེ་རུ་གཏོང་བ་དང༌། སྲིད་དབང་སྒེར་འཛིན་ལམ་ལུགས་ཀྱི་སྟངས་འཛིན་ཁུམ་པར་བྱེད་ཀྱི་ཡོད། སྲིད་དབང་སྒེར་འཛིན་ལམ་ལུགས་པའི་ཐད་དུ་སྤྱི་ཚོགས་ཀྱི་སྤྱི་དམངས་སྒྲིག་འཛུགས་ཁག་ཤུགས་ཆེར་གྱུར་ན། དེ་དུས་སྲིད་དབང་སྒེར་འཛིན་པས་གང་འདོད་རུང༌། ཁོ་པའི་སྟངས་འཛིན་གྱི་ཕྱི་རོལ་དུ་མང་ཚོགས་ཀྱིས་རིམ་པ་བཞིན་རང་དབང་ཅན་གྱི་སྤྱི་ཚོགས་ཞིག་སྐྲན་བཞིན་ཡོད། གལ་ཏེ་སྲིད་དབང་སྒེར་འཛིན་ལམ་ལུགས་པ་དེས་འཕེལ་རྒྱས་འགྲོ་བའི་རང་དབང་འདི་འགོག་པའི་ཐེ་གཏོགས་བྱེད་ཀྱི་འདུག་ན། གོ་ཡུལ་གསར་པའི་རྒྱལ་ཁ་འདི་སྲུང་སྐྱོབ་བྱེད་པར་འཚེ་བ་སྤངས་པའི་འཐབ་རྩོད་བཀོལ་སྤྱོད་བྱེད་ཐུབ་པ་བྱས་ཏེ། སྲིད་དབང་སྒེར་འཛིན་ལམ་ལུགས་དེར་འཐབ་རྩོད་ཀྱི་ནང་དུ་ཡང་སྐྱར་དམག་ས་གཞན་ཞིག་གི་གདོང་ལེན་བྱེད་དགོས།
གང་འཚམ་ནས་འགོག་རྒོལ་དང་སྒྲིག་འཛུགས་བཟོ་སྐྲུན་ཟུང་འབྲེལ་འདིས།
སྲིད་དབང་སྒེར་འཛིན་ལམ་ལུགས་དེ་ལྷུ་ཞིག་པར་བཟོ་བ་དང༌། ལུགས་མཐུན་གྱི་མང་གཙོའི་ལམ་ལུགས་འཛུགས་རྒྱུ་མི་སྤྲོད་ཀ་མེད་གྱུར་ཏེ། དངོས་དོན་གྱི་རང་དབང་གི་ཕྱོགས་སུ་འཁྲིད་ཀྱི་རེད། གང་གིས་ཞེ་ན། སྤྱི་ཚོགས་ནང་གི་དབང་ཆའི་འབྲེལ་བ་དེར་རྨང་གཞིའི་འགྱུར་བ་ཐེབས་པ་རེད།
ཕྱི་ལོ་ ༡༩༧༠ ཐམ་པ་དང་ ༡༩༨༠ ཡི་ནང་གི་པཱོལེཎཌ་ཡིས་འགོག་རྒོལ་བརྒྱུད་སྤྱི་ཚོགས་ཀྱི་བྱེད་སྒོ་དང༌། སྒྲིག་འཛུགས་ཁག་རིམ་བཞིན་སྐྱར་ལེན་བྱས་པའི་དཔེ་མཚོན་གསལ་པོ་ཞིག་བྱེད་ཀྱི་ཡོད། ཡེ་ཤུའི་གནམ་བདག་ཆོས་ལུགས་ཀྱི་ཆོས་ཚོགས་སམ། ཀེཐོ་ལིག་ཅཱརཅ། དེར་གནོད་འཚེ་ཤུགས་ཆེ་ཕོག་ཡོད་ཀྱང་།
དམར་པོའི་སྟངས་འཛིན་ཆ་ཚང་བའི་འོག་ཏུ་ནམ་ཡང་བསྡད་མེད། ཕྱི་ལོ་༡༩༧༦
ལོར་ཤེས་ཡོན་ཅན་དང་། ལས་མི་འགའ་ཤས་ཀྱིས་རང་ཉིད་ཀྱི་སྲིད་དོན་གྱི་བསམ་ཚུལ་ཁྱབ་སྤེལ་གྱི་ཆེད་དུ་ལས་མིའི་སྲུང་སྐྱོབ་ཚོགས་ཆུང་ངམ། ཀེ་ཨོ་ཨར།
ཞེས་པའི་སྡེ་ཁག་ཆུང་ངུ་ཞིག་བཙུགས་པ་རེད། ནུས་པ་ལྡན་པའི་དབང་ཆ་ཡོད་པའི་གདུང་སེམས་མཉམ་སྐྱེད་ལས་མིའི་མཐུན་ཚོགས་གསར་འཛུགས་བྱས་པ་དེས།
༡༩༨༠ ནང་དུ་མཐུན་ཚོགས་རང་ངོས་ནས་ཁྲིམས་འཆར་ཕུལ་ཏེ། ཁྲིམས་གཞི་གཏན་འབེབས་ཐུབ་པ་བྱུང་ཡོད། ཞིང་པ་དང༌། སློབ་ཕྲུག་ལ་སོགས་པའི་སྡེ་ཁག་མང་པོས་ཀྱང་། རང་རང་གི་རང་དབང་ལྡན་པའི་སྒྲིག་འཛུགས་བཙུགས་ཡོད། སྡེ་ཁག་འདི་དག་གིས་དབང་ཆའི་གནས་སྟངས་ལ་འགྱུར་བ་བཏང་པ་དམར་ཤོག་པ་ཚོས་ཤེས་རྗེས་གདུང་སེམས་མཉམ་སྐྱེད་ཀྱི་མཐུན་ཚོགས་དེ་སྐྱར་དུ་བཀག་འགོག་བྱས་ཏེ། དམར་ཤོག་པ་ཚོས་དྲག་དམག་གི་དབང་སྒྱུར་ལ་བརྟེན་པ་རེད།
ཆེས་རྩུབ་པའི་གནོད་འཚེ་དང་བཙོན་འཇུག་གིས་ཁྱབ་པའི་དྲག་པོའི་ཁྲིམས་གཞིའི་འོག་ཏུའང༌། སྤྱི་ཚོགས་ནང་གི་རང་དབང་ལྡན་པའི་སྒྲིག་འཛུགས་གསར་པ་རྣམས་ཀྱིས་མུ་མཐུད་དེ་ལས་ཀ་བྱས་ཡོད། དཔེར་ན། ཁྲིམས་མཐུན་མིན་པའི་གསར་ཤོག་དང༌། དུས་དེབ་བཅུ་ཕྲག་འགའ་ཤས་དཔར་སྐྲུན་མུ་མཐུད་བྱས་པ་རེད།
ཁྲིམས་མཐུན་མིན་པའི་དཔར་ཁང་ཁག་ནས་ལོ་ལྟར་དེབ་བརྒྱ་ཕྲག་དཔར་འགྲེམས་བྱས་པ་དང༌། དེའི་མཉམ་དུ་གྲགས་ཆེན་གྱི་རྩོམ་པ་པོ་རྣམས་ཀྱིས་གཞུང་གི་དཔར་ཁང་དང༌། དམར་ཤོག་གི་གསར་འགྲེམས་ཁག་ལ་ཕྱིར་ལྡོག་བྱས་པ་རེད། དེ་དེ་བཞིན་གྱི་ལས་འགུལ་ཁག་སྤྱི་ཚོགས་ཀྱི་ཆ་ཤས་གཞན་གྱི་ནང་དུའང་མུ་མཐུད་པ་རེད།
ཇརུསེལསྐི་དྲག་པོའི་དབང་འཛིན་གྱི་འོག་ཏུ་དྲག་པོའི་དམར་ཤོག་སྲིད་གཞུང་དེ་སྐབས་ཤིག་ལ་སྤྱི་ཚོགས་ཀྱི་སྟེང་དུ་འཕར་ལྡིང་རྒྱག་བཞིན་པའི་འགྲེལ་བརྗོད་བྱས
ཡོད། དཔོན་རིགས་ཚོས་གཞུང་གི་ལས་ཁུངས་དང་ཁང་པ་རྣམས་རང་འཇགས་བདག་བཟུང་བྱས་ཡོད། དབང་འཛིན་པ་དེས་ཉེས་ཆད་གཏོང་བ་དང༌། འཛིན་བཟུང་བྱེད་པ། བཙོན་འཇུག་བྱེད་པ། དཔར་སྐྲུན་ཁང་ཁག་ལ་སྒོ་ཐེལ་རྒྱག་པ་སོགས་སྤྱི་ཚོགས་ཀྱི་སྟེང་དུ་མུ་མཐུད་དྲག་གནོན་བྱེད་ཐུབ། འོན་ཀྱང་སྲིད་དབང་སྒེར་འཛིན་ལམ་ལུགས་པ་དེས་སྤྱི་ཚོགས་ལ་སྟངས་འཛིན་བྱེད་ཐུབ་མེད། སྐབས་དེ་ནས་བཟུང་སྟེ་སྤྱི་ཚོགས་ཀྱིས་དབང་འཛིན་པ་དེ་ཆ་ཚང་བ་འཆམ་ལ་འབེབས་ཐུབ་རྒྱུ་དེ་མྱུར་པོ་ཆགས་ཡོད།
སྲིད་དབང་སྒེར་འཛིན་པ་ཞིག་གིས་གཞུང་གི་གོ་གནས་བཟུང་སྟེ་ཡོད་པའི་སྐབས་སུའང༌། སྐབས་རེ་དེ་དང་ཆ་མཉམ་པའི་མང་གཙོའི་སྲིད་གཞུང་ཞིག་གོ་སྒྲིག་བྱེད་ཐུབ་པ་ཡིན། འདི་ནི་གང་ལ་མང་ཚོགས་དང་སྒྲིག་འཛུགས་ཁག་གིས་མཐུན་ལམ་དང༌། བསྟུན་མཁས། ལ་ཞེན་སྤྲད་པའི་འགལ་ཟླའི་གཞུང་ཞིག་གི་ཚུལ་དུ་ཤུགས་ཆེར་བཀོལ་སྤྱོད་བྱེད་པ་ཡིན། དེའི་རྐྱེན་པས་སྲིད་དབང་སྒེར་འཛིན
ལམ་ལུགས་དེ་སྲིད་གཞུང་གི་ཁྱད་ཆོས་འདི་དག་དང་རིམ་པས་ཁ་བྲལ་གྱི་ཡོད།
མཐའ་མཇུག་ཏུ་མང་གཙོ་ཅན་གྱི་ཆ་མཉམ་པའི་གཞུང་དེས་མང་གཙོའི་ལམ་ལུགས་ཞིག་ཏུ་བསྒྱུར་བའི་ཆ་ཤས་སུ་གདུག་རྩུབ་ཅན་གྱི་དབང་འཛིན་པ་དེ་ཆ་ཚང་བ་བརྗེ་སྒྱུར་བྱེད་པ་ཡིན། དེ་ནས་རྒྱུད་རིམ་དེའི་ནང་དུ་འགྱུར་འགྲོས་ཀྱི་ཆ་ཤས་ལྟ་བུར་རྩ་ཁྲིམས་ཞིག་བཟོ་བ་དང་འོས་བསྡུ་བྱེད་པ་བཅས་བྱེད་ཆོག
སྲིད་དབང་སྒེར་འཛིན་ལམ་ལུགས་འཐོར་ཞིག་གཏོང་བ།
སྤྱི་ཚོགས་ཀྱི་སྒྲིག་འཛུགས་འགྱུར་བ་འགྲོ་བཞིན་པའི་སྐབས་དེར་བཀའ་བརྩི་དང་ལེན་མི་ཞུ་བ་དང༌། མཐུན་ལམ་མི་བྱེད་པའི་ལས་འགུལ་དེ་ཁྱབ་གདལ་འགྲོ་སྲིད།
མང་གཙོ་དོན་གཉེར་བའི་དཔུང་སྡེའི་འཐབ་བྱུས་པ་ཚོས་མང་གཙོ་དོན་གཉེར་བའི་དཔུང་སྡེས་དམིགས་བཀར་གྱི་འགོག་རྒོལ་ལས་བརྒལ་ཏེ། མང་ཚོགས་ཕོན་ཆེས་བཀའ་བརྩི་དང་ལེན་མི་ཞུ་བའི་ལས་འགུལ་བྱེད་པའི་དུས་ཚོད་ཅིག་ཡོང་གི་ཡོད་པ་དེ་སྔ་ས་ནས་བསམ་བློ་གཏོང་དགོས། གནད་དོན་མང་ཆེ་བའི་ནང་དུ་འགོག་རྒོལ
གྱི་ནུས་པ་སྐྲུན་པའམ། བཟོ་བ་ཡང་ན་རྒྱ་ཆེར་གཏོང་བ་ལ་དུས་ཚོད་ཀྱི་དགོས་མཁོ་ཡོད་པ་དང༌། མང་ཚོགས་ཕོན་ཆེས་བཀའ་བརྩི་དང་ལེན་མི་ཞུ་བའི་འཕེལ་རིམ་དེ་ལོ་འགའ་ཤས་ཀྱི་རྗེས་སུ་ཁོ་ན་ཡོང་བའང་སྲིད། བར་བརྒལ་གྱི་དུས་སྐབས་འདིའི་ནང་དུ་དམིགས་བཀར་འགོག་རྒོལ་གྱི་ལས་འགུལ་རྣམས་གལ་ཆེའི་སྲིད་དོན་གྱི་དམིགས་ཡུལ་དང་བཅས་སྤེལ་དགོས། སྤྱི་ཚོགས་ཀྱི་རིམ་པ་ཚང་མའི་ནང་གི་མང་ཚོགས་ཀྱི་ཆ་ཤས་ཤུགས་ཆེ་བས་ཆ་ཤས་ལེན་དགོས། ལས་འགུལ་ཁྱབ་འཕེལ་སྐབས་སུ་སྒྲིག་ཁྲིམས་ལྡན་ལ་ཐག་ཆོད་པོའི་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེ་ལ་བརྟེན་ནས་སྲིད་དབང་སྒེར་འཛིན་ལམ་ལུགས་ཀྱི་ནང་གི་ཞན་ཆ་ཁག་མངོན་གསལ་དོད་པོར་གྱུར་བ་ཡིན།
སྐབས་དེར་ཤུགས་ཆེ་བའི་སྲིད་དོན་གྱི་བཀའ་བརྩི་དང་ལེན་མི་ཞུ་བ་དང༌། རང་དབང་ལྡན་པའི་སྒྲིག་འཛུགས་བཟོ་སྐྲུན་ཟུང་འབྲེལ་དེས། མང་གཙོ་དོན་གཉེར་ཅན
གྱི་དཔུང་སྡེར་ཕན་པའི་རྒྱ་ཁྱབ་ཆེ་བའི་རྒྱལ་སྤྱིའི་དོ་སྣང་བསྐྲུན་སྲིད། དེས་པཱོ་ལེཎཌ་ནང་དུ་བྱུང་བ་བཞིན་མང་གཙོ་དོན་གཉེར་གྱི་དཔུང་སྡེའི་རྒྱབ་སྐྱོར་དུ་ཚོང་ལས་བཀག་སྡོམ་དང་། ཕྱིར་ལྡོག རྒྱལ་སྤྱིའི་རྒྱལ་འབྲེལ་ཐབས་བྱུས་ཀྱི་དམའ་འབེབ་ཀྱང་བསྐྲུན་སྲིད།
ཇི་ལྟར་ཤར་འཇར་མན་གྱི་ནང་དུ་ ༡༩༨༩ ལོར་བྱུང་བ་ལྟར་འཐབ་བྱུས་པ་ཚོས་ཤེས་དགོས་པ་ཞིག་ལ་གནས་སྟངས་འགའ་ཤས་ཀྱི་ནང་དུ་སྲིད་དབང་སྒེར་འཛིན་ལམ་ལུགས་ཀྱི་འགྱེལ་རྡིབ་དེ་ཆེས་མྱུར་པོ་ཡོང་སྲིད། འདི་ནི་སྲིད་དབང་སྒེར་འཛིན་ལམ་ལུགས་པའི་ཐད་དུ་རྒྱ་ཆེ་མང་ཚོགས་ཡོངས་ཀྱི་བསམ་ཚུལ་འགྱུར་ལྡོག་གི་གྲུབ་འབྲས་དེས་དབང་ཆའི་འབྱུང་ཁུངས་ཤུགས་ཆེར་བཅད་པ་ལ་བརྟེན་ནས་ཡོང་ཐུབ་པ་རེད། འོན་ཀྱང་འགྲོས་འདི་རྒྱུན་ལྡན་མིན་པས་དུས་ཡུན་ཐུང་བའི་འཐབ་རྩོད་དེར་གྲ་སྒྲིག་བྱས་པའི་ཐོག་ཕུགས་ཐག་རིང་པོའི་འཆར་གཞི་འགོད་རྒྱུ་དེ་ལེགས་པ་ཡིན།
བཅིངས་གྲོལ་འཐབ་རྩོད་ཀྱི་དུས་ཡུན་རིང་ལ་གནད་དོན་ཆུང་རྩག་གི་རྒྱལ་ཁ་ཞིག་ཡིན་ཀྱང་དགའ་སྤྲོ་བྱེད་དགོས་པ་ཡིན། རྒྱལ་ཁ་ཐོབ་མཁན་གྱི་མི་ཚོ་ཡང་ངོས་ལེན་ངེས་པར་དུ་བྱེད་དགོས། སྤྱང་གྲུང་འཛོམས་པོ་དང་ལྡན་པའི་དགའ་དགའ་སྤྲོ་སྤྲོ་བྱེད་པ་དེས་མ་འོངས་འཐབ་རྩོད་ཀྱི་རིམ་པར་མཁོ་བའི་སེམས་ཤུགས་རྒྱུན་འཁྱོངས་ལའང་ཕན་གྱི་རེད།
ལམ་ལྷོངས་དེ་འགན་ཁུར་ལྡན་པའི་སྒོ་ནས་སྐྱོང་བ།
གཞི་རྒྱ་ཆེ་བའི་འཐབ་བྱུས་འཆར་འགོད་པ་ཚོས་སྲིད་དབང་སྒེར་འཛིན་ལམ་ལུགས་གསར་པ་ཞིག་སྐྱེ་བར་སྔོན་འགོག་བྱེད་པའི་ཕྱིར་ལམ་ལྷོངས་ལྡན་པའི་འཐབ་རྩོད་ཅིག་འོས་ཤིང་འཚམས་པའི་ལམ་ནས་ལེགས་གྲུབ་ཡོང་བ་དང་། ཡུན་དུ་གནས་པའི་མང་གཙོའི་ལམ་ལུགས་ཞིག་རིམ་པས་འཛུགས་སྐྲུན་བྱེད་པར་སྔོན་ཚུད་ནས་རྩིས་རྒྱག་བྱེད་དགོས།
མང་གཙོ་དོན་གཉེར་བ་ཚོས་འཐབ་རྩོད་མཇུག་བསྒྲིལ་སྐབས་སྲིད་དབང་སྒེར་འཛིན་ལམ་ལུགས་ནས་བར་བསྐལ་གྱི་སྲིད་གཞུང་བར་གྱི་འགྱུར་འགྲོས་དེ་ཇི་ལྟར་སྐོང་བའི་ཐོག་ལ་རྩིས་སྐོར་བྱེད་དགོས། དེའི་སྐབས་སུ་འཛིན་སྐྱོང་བྱེད་པའི་གཞུང་གསར་པ་ཞིག་མགྱོགས་མྱུར་འཛུགས་རྒྱུ་དེ་འོས་ཤིང་འཚམས་པ་ཡིན། འོན་ཀྱང་གཞུང་ཞབས་གསར་པ་ཡོད་པའི་སྲིད་གཞུང་རྙིང་པ་དེ་ཙམ་གྱིས་འགྲིགས་པ་མིན།
དཔེར་ན། སྲིད་དོན་གྱི་ཉེན་རྟོག་པ་ལྟ་བུ་རང་བཞིན་གྱིས་མང་གཙོ་དང་རྒྱབ་འགལ་གྱི་ཁྱད་ཆོས་ཅན་གྱི་སྲིད་གཞུང་རྙིང་པའི་སྒྲོམ་གཞིའི་སྡེ་ཚན་གང་ཞིག་ཡོངས་སུ
མེད་པར་བཟོ་བ་དང༌། མ་འོངས་མང་གཙོ་ཅན་དུ་བསྒྱུར་བའི་འབད་རྩོལ་ལ་ཕན་པའི་སྡེ་ཚན་གང་ཞིག་ཉར་ཚགས་དགོས་མིན་གྱི་རྩིས་རྒྱག་བྱེད་རྒྱུ་དེ་དགོས་ངེས་ཅན་ཡིན། གཞུང་མེད་པའི་བར་སྟོང་ཆ་ཚང་བ་དེས་སྲིད་དབང་སྒེར་འཛིན་ལམ་ལུགས་གསར་པ་ཞིག་གམ། ཡང་ན་ཟིང་ཆ་ཆེན་པོ་ཡོང་བའི་སྣ་འདྲེན་བྱེད་པ་ཡིན།
སྲིད་དབང་སྒེར་འཛིན་ལམ་ལུགས་དེའི་དབང་ཆ་འཐོར་ཞིག་ཏུ་ཕྱིན་རྗེས་དེའི་དཔོན་རིགས་མཐོ་གྲས་རྣམས་ཀྱི་ཐད་ལ་སྲིད་བྱུས་ག་རེ་ཡིན་མིན་ཐག་གཅོད་བྱེད་རྒྱུའི་བསམ་བློ་སྔོན་ཚུད་ནས་གཏོང་དགོས། དཔེར་ན། སྲིད་དབང་སྒེར་འཛིན་པ་ཚོ་ཁྲིམས་ཁང་ཞིག་ཏུ་ཁྲིམས་བཤེར་བྱེད་ཀྱི་ཡིན་ནམ། ཁོང་ཚོ་དུས་གཏན་གྱི་ཆེད་དུ་ལུང་པ་བཞག་སྟེ་འགྲོ་ཆོག་པ་བྱེད་རྒྱུ་ཡིན་ནམ། རྒྱལ་ཁ་ཐོབ་པའི་རྗེས་སུ་མང་གཙོའི་འཛུགས་སྐྲུན་དང༌། རྒྱལ་ཁབ་གསར་སྐྲུན་གྱི་ཆེད་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དང་མཐུན་པའི་གདམ་ཁ་གཞན་ག་རེ་ཡོད་དམ། མ་འོངས་མང་གཙོའི་ལམ་ལུགས་ཞིག་ཡོང་བ་ལ་མཇུག་འབྲས་ངན་པ་འབྱུང་སྲིད་པའི་མི་གསོད་ཁྲག་སྦྱོར་གྱི་ལས་དེ་ངེས་པར་དུ་སྤོངས་དགོས་པ་ཡིན།
སྲིད་དབང་སྒེར་འཛིན་ལམ་ལུགས་དེ་སྐྱོ་རུ་འགྲོ་བའམ། འགྱེལ་རྡིབ་བྱེད་པའི་སྐབས་དེར་མང་གཙོ་ཅན་དུ་བསྒྱུར་བའི་དམིགས་བསལ་འཆར་གཞི་ལག་བསྟར་བྱེད་པར་གྲ་སྒྲིག་དགོས། དེ་འདྲའི་འཆར་གཞི་དེས་སྡེ་ཁག་གཞན་ཞིག་གིས་གཞུང་སྲིད་བཙན་འཕྲོག་བྱེད་པ་བརྒྱུད་རྒྱལ་སྲིད་དབང་ཆ་བཟུང་རྒྱུ་ནས་སྔོན་འགོག་བྱེད་པའི་གྲོགས་བྱེད་པ་ཡིན། སྲིད་དོན་དང་ཡུལ་མི་སྒེར་གྱི་རང་དབང་ཆ་ཚང་ཡོད་པའི་མང་གཙོའི་རྩ་ཁྲིམས་ལྡན་པའི་གཞུང་གི་སྒྲིག་འཛུགས་ཀྱི་ཆེད་དུ་ཡང་འཆར་གཞི་དགོས་པ་ཡིན། འགྲོ་གྲོན་ཆེན་པོ་བཏང་སྟེ་ཐོབ་པའི་འགྱུར་བ་དེ་འཆར་འགོད་མ་འདང་བའི་དབང་གིས་བརླག་ཏུ་འཇུག་རྒྱུ་མེད།
སྲིད་དབང་སྒེར་འཛིན་ལམ་ལུགས་དེས་སྟངས་འཛིན་བྱེད་མི་ཐུབ་པའི་དབང་ཆ་ཤུགས་ཆེར་ཕྱིན་པའི་མང་ཚོགས་དང༌། རང་དབང་ལྡན་པའི་མང་གཙོའི་སྡེ་ཁག་དང་སྒྲིག་འཛུགས་གཉིས་ཀས་གདོང་ལེན་བྱེད་སྐབས་སྲིད་དབང་སྒེར་འཛིན་པ་དེས་རང་ཉིད་ཀྱི་འབད་རྩོལ་ཡོངས་རྫོགས་ལྷུ་འཐོར་བ་མཐོང་གི་ཡོད། གཞི་རྒྱ་ཆེན་པོའི་སྒོ་ནས་སྤྱི་ཚོགས་སྒོ་རྒྱག་པ་དང༌། སྤྱིར་བཏང་གི་ལས་བཤོལ་ངོ་རྒོལ། ཡོངས་རྫོགས་ནང་དུ་སྡོད་པ། བཀའ་བརྩི་དང་ལེན་མི་ཞུ་བའི་གོམ་བགྲོད། དེ་བཞིན་ལས་འགུལ་གཞན་གྱིས་སྲིད་དབང་སྒེར་འཛིན་པ་རང་ཉིད་ཀྱི་ཚོགས་པ་དང༌། འབྲེལ་ཡོད་སྒྲིག་འཛུགས་ཁག་ཤུགས་ཆེར་མེད་པ་བཟོ་གི་ཡོད། མང་ཚོགས་ནས་ཆ་ཤས་བླངས་པ་དང༌། རྣམ་དཔྱོད་ཀྱི་སྒོ་ནས་བེད་སྤྱོད་བྱས་པའི་བཀའ་བརྩི་དང་ལེན་མི་ཞུ་བ་དང་མཐུན་ལམ་མི་བྱེད་པའི་མཇུག་འབྲས་ལྟ་བུར་སྲིད་དབང་སྒེར་འཛིན་པ་རྣམས་དབང་ཆ་མེད་པར་གྱུར་པ་དང༌། མང་གཙོ་སྲུང་སྐྱོབ་པ་ཚོར་འཚེ་བ་བྲལ་བའི་རྒྱལ་ཁ་ཐོབ་ཀྱི་ཡོད། བཀའ་བརྩི་དང་ལེན་མི་ཞུ་བའི་མང་ཚོགས་ཀྱི་མདུན་དུ་སྲིད་དབང་སྒེར་འཛིན་ལམ་ལུགས་དེ་འཐོར་ཞིག་ཏུ་འགྲོ་བ་ཡིན།
འདི་ལྟ་བུའི་འབད་རྩོལ་ཚང་མར་ལས་སླ་པོ་དང་མྱུར་པའི་ལམ་ལྷོངས་ཡོང་གི་མེད། ཤེས་དགོས་པ་ཞིག་ལ་དྲག་དམག་གི་དམག་འཐབ་མང་པོ་ཞིག་ཐོབ་པ་ནང་བཞིན་ཤོར་ཡང་ཡོད། ཡིན་ན་ཡང་སྲིད་དོན་གྱི་བཀའ་བརྩི་དང་ལེན་མི་ཞུ་བ་དེས་རྒྱལ་ཁ་ཐོབ་པའི་གོ་སྐབས་དངོས་སྤྲོད་ཀྱི་ཡོད། གོང་དུ་བཤད་ཟིན་པ་ལྟར་སྒྲིག་ལམ་ལྡན་ལ་སྙིང་སྟོབས་ཆེ་བའི་འཐབ་རྩོད་དང་། འབད་རྩོལ། དོ་སྣང་ལྡན་པའི་འཐབ་བྱུས་ཀྱི་འཆར་འགོད། ཡང་དག་པའི་གཞི་རྒྱ་ཆེ་བའི་འཐབ་བྱུས་ཀྱི་བཟོ་འགོད་བརྒྱུད་དེ་གོ་སྐབས་དེ་ཤུགས་ཆེ་རུ་གཏོང་ཐུབ་ཀྱི་ཡོད།

བཅུ་པ། ཕུགས་ཐུབ་ཀྱི་མང་གཙོའི་ལམ་ལུགས་ཆེད་རྨང་གཞི་འདིང་བ།

སྲིད་དབང་སྒེར་འཛིན་ལམ་ལུགས་ཀྱི་འཐོར་ཞིག་དེ་ཨ་ཅང་ཅང་དགའ་སྟོན་ཤུགས་ཆེ་བྱེད་པའི་རྒྱུ་ཞིག་རེད། དུས་ཡུན་རིང་པོར་སྡུག་བསྔལ་མྱངས་པ་དང་འགྲོ་གྲོན་ཤུགས་ཆེ་བཏང་སྟེ་འཐབ་རྩོད་བྱེད་མཁན་གྱི་མི་མང་ལ་ངོས་ལེན་དང་། ངལ་གསོ།
དགའ་སྤྲོ་བྱེད་པའི་དུས་ཚོད་ཅིག་འོས་འབབ་ཡོད། མང་ཚོགས་དང་ཁོང་ཚོའི
མཉམ་དུ་སྲིད་དོན་གྱི་རང་དབང་ཐོབ་ཆེད་དུ་འཐབ་རྩོད་བྱེད་མཁན་ཚང་མས་རང་གིས་རང་ལ་སྤོབས་པ་སྐྱེད་དགོས། ཉི་མ་འདི་མཐོང་བར་ཚང་མ་བསྡད་མེད་ཤེས་ཆེ། རང་གི་ལུང་པའི་ནང་གི་རང་དབང་གི་ལོ་རྒྱུས་ལ་བཟོ་ལྟ་བཟོ་བར་རམ་འདེགས་བྱེད་མཁན་འདས་གསོན་གཉིས་ཀར་དཔའ་བོའི་ཚུལ་དུ་དྲན་གསོ་བྱེད་ཀྱི་རེད།
སྟབས་ཉེས་པ་ཞིག་ལ་འདི་ནི་རྣམ་གཡེངས་བྱེད་པའི་སྐབས་ཞིག་མིན། སྲིད་དོན་གྱི་བཀའ་བརྩི་དང་ལེན་མི་ཞུ་བ་དེས། སྲིད་དབང་སྒེར་འཛིན་ལམ་ལུགས་ཀྱི་འཐོར་ཞིག་ལམ་ལྷོངས་ལྡན་པ་ཞིག་བྱུང་བའི་སྐབས་སུའང༌། རྙིང་པ་དེ་འགྱེལ་རྡིབ་བྱུང་རྗེས་ཀྱི་རྙོག་ཟིང་ནང་ནས་བཙན་གནོན་ཅན་གྱི་དབང་འཛིན་པ་གསར་པ་ཞིག་སྐྱེ་བའི་དྭོགས་ཟོན་སྔོན་འགོག་བྱེད་རྒྱུ་དེར་གཟབ་དགོས། མང་གཙོར་དགའ་བའི་དཔུང་ཚོགས་ཀྱི་འགོ་ཁྲིད་ཚོས་མང་གཙོའི་ལམ་ལུགས་ཀྱི་ཕྱོགས་སུ་འཕོ་འགྱུར་བཀྲིས་པ་ཡོང་ཕྱིར་སྔོན་ཚུད་ནས་གྲ་སྒྲིག་བྱེད་དགོས། གདུག་རྩུབ་ཅན་གྱི་བཀོད་པ་རྣམས་ལྷུ་བཤིགས་དགོས། ཕུགས་ཐུབ་ཀྱི་མང་གཙོའི་ལམ་ལུགས་ཀྱི་ཀུན་སྤྱོད་ཚད་ལྡན་དང༌། སྒྲིག་ཁྲིམས་དང་རྩ་ཁྲིམས་རྨང་གཞི་བཅས་བཟོ་དགོས་པ་ཡིན།
སྲིད་དབང་སྒེར་འཛིན་ལམ་ལུགས་དེ་ཟགས་པ་དང༌། དེ་མ་ཐག་ཏུ་ཡང་དག་པའི་སྤྱི་ཚོགས་ཞིག་ཡོང་གི་ཡོད་པའི་ཡིད་ཆེས་སུས་ཀྱང་བྱེད་རྒྱུ་མེད། སྲིད་དབང་སྒེར་འཛིན་ལམ་ལུགས་ཀྱི་འཐོར་ཞིག་དེས་ཡར་རྒྱས་ཕྱིན་པའི་རང་དབང་གི་གནས་སྟངས་འོག་ཏུ་འགྲོ་བ་མིའི་དགོས་མཁོ་འདང་ངེས་བཞིན་པ་སྒྲུབ་རྒྱུ་དང༌། སྤྱི་ཚོགས་ཡར་རྒྱས་གཏོང་རྒྱུར་ཕུགས་ཐག་རིང་བའི་འབད་རྩོལ་གྱི་ཆེད་དུ་འགོ་འཛུགས་ཀྱི་གོ་སྐབས་ཞིག་སྤྲོད་ཀྱི་ཡོད། ཚབས་ཆེ་བའི་སྲིད་དོན་དང་། དཔལ་འབྱོར། སྤྱི་ཚོགས་བཅས་ཀྱི་དཀའ་ངལ་རྣམས་ལོ་མང་རིང་མུ་མཐུད་གནས་སྲིད་པས། དཀའ་ངལ་དེ་དག་སེལ་བར་མི་མང་དང་སྡེ་ཁག་གི་མཐུན་ལམ་གྱི་དགོས་མཁོ་ཡོད། སྲིད་དོན་ལམ་ལུགས་གསར་པ་དེས་ཐབས་ཚུལ་བཟང་འདེམས་དང༌།
བསམ་ཚུལ་སྣ་མང་ལྡན་པའི་མང་ཚོགས་ལ་མ་འོངས་པའི་དཀའ་ངལ་ལ་གདོང་ལེན་བྱེད་རྒྱུར་སྲིད་བྱུས་བཟོ་བ་དང༌། འཛུགས་སྐྲུན་གྱི་ལས་ཀ་མུ་མཐུད་བྱེད་རྒྱུའི་གོ་སྐབས་སྤྲོད་དགོས།
སྲིད་དབང་སྒེར་འཛིན་ལམ་ལུགས་གསར་པ་ཞིག་གི་འཇིགས་སྣང་།
ཨེརི ས་ཊོཊལ་གྱིས་བཙན་ཤེད་དབང་སྒྱུར་གྱིས་བཙན་ཤེད་དབང་སྒྱུར་དུ་བསྒྱུར་ཡང་ཐུབ། ཅེས་སྔ་མོ་ནས་ཉེན་བརྡ་བཏང་ཡོད། བཙན་གནོན་ཅན་གྱི་དབང་འཛིན་པ་ཞིག་གི་འགྱེལ་རྡིབ་དེ་སྡེ་ཁག་དང་སྐྱེ་བོ་འགའ་ཞིག་གིས་རང་ཉིད་རྗེ་བོ་གསར་པ་ཞིག་ཏུ་འགྱུར་རྒྱུའི་གོ་སྐབས་ཤིག་ཏུ་བལྟ་མཁན་ཡོད་པ། དཔེར་ན། ཕཱཧ་རན་སི་ཡི་ཇེ་ཀོ་བྷིནས྄་དང༌། ནེ་པོ་ལིན། ཨུ་རུ་སུ་ཡི་བྷོལ་ཤེ་ཝིཀ ཨཻ་རཱན་གྱི་ཨ་ཡ་ཊོ་ལ། འབར་མའི་སོལོརྐ། དེ་བཞིན་གཞན་བཅས་ལོ་རྒྱུས་ཀྱི་ར་འཕྲོད་དུ་མ་ཞིག་ཡོད། ཁོང་ཚོའི་ཀུན་སློང་མི་འདྲ་བ་སྲིད་ཀྱང་། འབྲས་བུ་ནི་ཧ་ལམ་ཚང་མ་གཅིག་པ་ཡིན། སྲིད་དབང་སྒེར་འཛིན་ལམ་ལུགས་གསར་པ་དེ་རྙིང་པ་ལས་ཀྱང་ཆེས་གདུག་རྩུབ་ཆེ་བ་དང༌། སྟངས་འཛིན་ཆ་ཚང་བ་ཡོང་སྲིད།
སྲིད་དབང་སྒེར་འཛིན་ལམ་ལུགས་དེ་འགྱེལ་རྡིབ་མ་བྱུང་སྔོན་ལའང༌། དབང་འཛིན་པ་རྙིང་པའི་ཚོགས་མི་ཚོས་མང་ཚོགས་ཀྱི་འགོག་རྒོལ་རྒྱལ་ཁ་དེ་སྔོན་འགོག་བྱེད་ཕྱིར་གཞུང་སྲིད་བཙན་འཕྲོག་བྱེད་ཁུལ་བྱས་ཏེ། མང་གཙོའི་ལམ་ལུགས་ཀྱི་ཆེད་དུ་སྲིད་དོན་གྱི་འཐབ་རྩོད་དེ་ཐུང་དུ་གཏོང་བའི་འབད་རྩོལ་བྱེད་སྲིད། དེ་དག་གིས་སྲིད་དབང་སྒེར་འཛིན་ལམ་ལུགས་དེ་ཕྱིར་དབྱུངས་བྱས་མདོག་ཤོད་སྲིད་ཀྱང་།
དོན་དངོས་སུ་སྲིད་གཞུང་རྙིང་པ་དེ་རང་གསར་བཅོས་བྱས་པའི་གསར་པ་ཞིག་བཙན་འགེལ་བྱེད་རྒྱུ་དེ་རེད།
གཞུང་སྲིད་བཙན་འཕྲོག་འགོག་པ།
བཅིངས་གྲོལ་བཏང་པའི་སྤྱི་ཚོགས་གསར་པའི་ཐད་ཀྱི་གཞུང་སྲིད་བཙན་འཕྲོག་དེར་ཕམ་ཉེས་གཏོང་ཐུབ་པའི་ཐབས་ལམ་ཡོད། སྔ་ས་ནས་སྲུང་སྐྱོབ་ཀྱི་ནུས་པའི་གོ་རྟོགས་ཡོད་པ་དེས་སྐབས་འགའ་ཤས་ལ་འབད་རྩོལ་དེ་འགོག་པར་འདང་ངེས་བཞིན་པ་ཡོད། གྲ་སྒྲིག་གིས་སྔོན་འགོག་སྐྲུན་ཐུབ།
གཞུང་སྲིད་བཙན་འཕྲོག་འགོ་བཙུགས་མ་ཐག་ཏུ་པུཤིསཊིའམ། སྲིད་དབང་སྐབས་འཚོལ་བ་ཚོར་ཁྲིམས་མཐུན་ངོས་ལེན་གྱི་དགོས་མཁོ་ཡོད། དེ་ནི་ཁོང་ཚོས་དབང་སྒྱུར་བྱེད་པར་སྲིད་དོན་དང་བཟང་སྤྱོད་ཀྱི་ཐོབ་ཐང་དེར་ངོས་ལེན་བྱེད་པ་ལ་གོ་བ་ཡིན། དེས་ན་གཞུང་སྲིད་བཙན་འཕྲོག་མི་ཡོང་བའི་སྲུང་སྐྱོབ་ཀྱི་གཞི་རྩའི་རྩ་འཛིན་དང་པོ་དེ་སྐབས་འཚོལ་བ་ཚོར་ཁྲིམས་མཐུན་ངོས་ལེན་མི་བྱེད་པ་དེ་ཡིན།
སྐབས་འཚོལ་བ་ཚོར་མང་ཚོགས་དང༌། སྤྱི་དམངས་ཀྱི་འགོ་ཁྲིད་ཚོ་རྒྱབ་སྐྱོར་ཅན་དང༌། མགོ་འཁོར་སླ་བའམ། ཡང་ན། བྱ་འགུལ་མེད་མཁན་དེ་འདྲའི་དགོས་མཁོ་ཡོད། སྐབས་འཚོལ་བ་ཚོར་གནོད་འཚེ་ཕོག་པའི་སྤྱི་ཚོགས་ཀྱི་ཐོག་ཏུ་རང་ཉིད་ཀྱི་སྟངས་འཛིན་དམ་པོ་བཟོ་ཆེད་དུ་སློབ་སྟོན་པ་དང་ཁྱད་མཁས་པ། སྤྱི་དམངས་ཞབས་ཞུ་བ་དང་ལས་ཁུངས་ལས་བྱེད་པ། འཛིན་སྐྱོང་བ་དང་ཁྲིམས་དཔོན་བཅས་ཀྱི་མཐུན་ལམ་གྱི་དགོས་མཁོ་ཡོད། སྐབས་འཚོལ་བ་ཚོར་རང་ཉིད་ཀྱིས་འགྱུར་བཅོས་བྱས་པའི་སྲིད་བྱུས་དང་ལམ་སྟོན་འོག་ཏུ་ཤར་སྐྱོད་བྱེད་མཁན་གྱི་དྲག་དམག་དཔུང་སྡེ་དང་། ཉེན་རྟོག་པ། དཔལ་འབྱོར་ལམ་ལུགས། སྒྲིག་འཛུགས་བཅས་ཆབ་སྲིད་ལམ་ལུགས་བཀོལ་སྤྱོད་བྱེད་པའི་མང་ཚོགས་དུ་མའི་དགོས་མཁོ་ཡང་ཡོད།
གཞུང་སྲིད་བཙན་འཕྲོག་མི་ཡོང་བའི་སྲུང་སྐྱོབ་ཀྱི་གཞི་རྩའི་རྩ་འཛིན་གཉིས་པ་དེ་ནི་སྐབས་འཚོལ་བ་ཚོར་མཐུན་ལམ་མི་བྱེད་པ་དང༌། བཀའ་བརྩི་དང་ལེན་མི་ཞུ་བའི་སྒོ་ནས་འགོག་རྒོལ་བྱེད་རྒྱུ་དེ་རེད། ཁོང་ཚོར་དགོས་པའི་མཐུན་ལམ་དང་རོགས་སྐྱོར་བྱེད་རྒྱུ་མེད། མདོར་ན་སྲིད་དབང་སྒེར་འཛིན་ལམ་ལུགས་པའི་ཐད་དུ་འཐབ་རྩོད་ཀྱི་ཐབས་ལམ་བེད་སྤྱོད་བྱས་པ་དེ་ནང་བཞིན་ཉེན་ཁ་གསར་པ་དེའི་ཐད་དུ་བེད་སྤྱོད་བྱེད་ཐུབ་པ་ཡིན། འོན་ཀྱང་དེ་དེ་མ་ཐག་ཏུ་བཀོལ་སྤྱོད་བྱེད་དགོས། གལ་ཏེ་ཁྲིམས་མཐུན་ངོས་འཛིན་དང་མཐུན་ལམ་གཉིས་ཀ་མ་ཐོབ་པ་ཡིན་ན་གཞུང་སྲིད་བཙན་འཕྲོག་དེར་སྲིད་དོན་གྱི་མུ་གེ་ཐེབས་ཏེ་ཤི་རྒྱུ་དང་། མང་གཙོ་ཅན་གྱི་སྤྱི་ཚོགས་ཞིག་བཟོ་རྒྱུའི་གོ་སྐབས་དེ་སྐྱར་གསོ་ཐུབ་པ་ཡིན།
རྩ་ཁྲིམས་ཟིན་བྲིས་བྱེད་པ།
མང་གཙོའི་ལམ་ལུགས་གསར་པ་དེར་འདོད་པར་ཡོད་པའི་མང་གཙོའི་སྲིད་གཞུང་གི་སྒྲོམ་གཞི་གཏན་འབེབ་བྱས་པའི་རྩ་ཁྲིམས་ཞིག་གི་དགོས་མཁོ་ཡོད། རྩ་ཁྲིམས་དེའི་ནང་དུ་སྲིད་གཞུང་གི་དགོས་པ་དང༌། གཞུང་གི་དབང་ཆར་མཚམས་འཛིན།
གཞུང་གི་དཔོན་རིགས་དང་ཁྲིམས་བཟོ་བ་འདེམས་སྒྲུག་བྱེད་པའི་འོས་བསྡུའི་ཐབས་ལམ་དང་དུས་ཚོད། མང་ཚོགས་ཀྱི་གདོད་མ་ནས་ཡོད་པའི་ཐོབ་ཐང་། དབུས་གཞུང་དང་རིམ་པ་འོག་མའི་གཞུང་གཞན་ཁག་གི་འབྲེལ་བ་བཅས་གསལ་འཁོད་དགོས་པ་ཡིན།
གལ་ཏེ་གཞུང་དེ་མང་གཙོ་ཅན་ཞིག་ཏུ་གནས་རྒྱུ་ཡིན་ན། དབུས་གཞུང་དེའི་ནང་དུ་ཁྲིམས་བཟོ། འཛིན་སྐྱོང༌། ཁྲིམས་ཞིབ་བཅས་གཞུང་གི་ཡན་ལག་ཚོའི་དབར་ལ་དབང་ཚད་ཀྱི་བགོ་འགྲེམས་གསལ་པོ་ཞིག་གཏན་འབེབ་བྱེད་དགོས།
ཁྲིམས་མཐུན་སྲིད་དོན་གྱི་ཐེ་བྱུས་འགོག་པར་དྲག་དམག་གྱི་དཔུང་སྡེ་དང༌། གསང་ལས་ཞབས་ཞུ་བ། ཉེན་རྟོག་པ་བཅས་ཀྱི་བྱེད་ལས་ཐོག་ཏུ་དམ་བསྒྲགས་ཤུགས་ཆེ་ཡོད་དགོས།
མང་གཙོ་ཅན་གྱི་ལམ་ལུགས་གཅེས་སྐྱོང་དང༌། སྲིད་དབང་སྒེར་འཛིན་ཅན་གྱི་འགྲོས་དང་ཐབས་ཤེས་འགོག་པའི་ཆེད་དུ་ལྗོངས་དང་། མངའ་སྡེ། ས་གནས་རིམ་པ་བཅས་ཀྱི་གཞུང་ལ་དབང་ཆ་གང་འཚམ་ཟུང་འཇོག་བྱས་ཡོད་པའི་སྤྱི་མཐུན་ལམ་ལུགས་གཏན་འབེབ་བྱེད་པའི་རྩ་ཁྲིམས་ཞིག་བྱུང་ན་ལེགས་པ་ཡོད། གནས་སྟངས་འགའ་ཤས་ཀྱི་ནང་དུ་ས་ཁུལ་ཆུང་ངུ་འགའ་ཞིག་གིས་དབང་ཚད་ཤུགས་ཆེ་ཉར་བ་གང་ཞིག་ལ་རྒྱལ་ཁབ་ཀྱི་ཆ་ཤས་སུ་གནས་པའི་སུ ཝི་ཛར་ལེཎཌིའི་ལམ་ལུགས་ནང་གི་རང་སྐྱོང་མངའ་སྡེ་ལྟ་བུར་བསམ་ཞིབ་བྱེད་ཆོག
གལ་ཏེ་གསར་དུ་བཅིངས་གྲོལ་བྱུང་བའི་ལུང་པ་དེའི་ལོ་རྒྱུས་ཀྱི་ནང་དུ་ཁྱད་ཆོས་དུ་མ་འདི་དག་དང་ལྡན་པའི་རྩ་ཁྲིམས་ཞིག་དེ་སྔ་བྱུང་ཡོད་ན་དགོས་མཁོ་དང་མཐུན་པའི་བསྐྱར་བཅོས་བྱས་ཏེ་བཀོལ་སྤྱོད་སྐྱར་གསོ་བྱེད་རྒྱུ་དེ་མཁས་པའི་རྟགས་ཡིན། གལ་ཏེ་འོས་ཤིང་འཚམས་པའི་རྩ་ཁྲིམས་རྙིང་པ་ཞིག་མེད་ན། བར་བསྐལ་གྱི་རྩ་ཁྲིམས་ཞིག་བཀོལ་སྤྱོད་བྱེད་རྒྱུ་དེ་དགོས་ངེས་ཡིན་སྲིད། དེ་མིན་རྩ་ཁྲིམས
གསར་པ་ཞིག་བཟོ་དགོས་པ་ཡིན། རྩ་ཁྲིམས་གསར་པ་ཞིག་བཟོ་བར་བསམ་བློ་རྒྱ་ཆེ་གཏོང་དགོས་པ་མ་ཟད། དུས་ཚོད་ཀྱང་གང་འཚམས་དགོས། རྩ་ཁྲིམས་ཀྱི་ཟིན་བྲིས་གསར་པ་དེར་གཏན་འབེབ་ཆོག་མཆན་སྤྲོད་པའམ། ཡང་ན། སྐྱར་བཅོས་བྱེད་པའི་རྒྱུད་རིམ་གྱི་ནང་དུ་མང་ཚོགས་ཀྱིས་ཆ་ཤས་ལེན་རྒྱུ་དེ་འོས་པ་དང༌།
དགོས་མཁོ་ཅན་ཞིག་ཡིན། རྩ་ཁྲིམས་ཀྱི་ནང་དུ་འབྱུང་འགྱུར་ལག་ལེན་དུ་བསྟར་མི་ཐུབ་པའི་ཁས་ལེན་ནམ། ཡང་ན། ཆེས་གཅིག་སྡུད་ཀྱི་སྲིད་གཞུང་གི་དགོས་མཁོ་ཅན་གྱི་འབྲུ་དོན་གྱི་རིགས་འགོད་རྒྱུའི་སྐོར་ལ་ཞེ་དྲགས་གཟབ་དགོས། གང་གིས་ཞེ་ན། འདི་གཉིས་ཀས་སྲིད་དབང་སྒེར་འཛིན་ལམ་ལུགས་གསར་པ་ཞིག་ཡོང་བའི་མཐུན་འགྱུར་བྱེད་ཐུབ།
རྩ་ཁྲིམས་ཀྱི་ཚིག་བརྗོད་རྣམས་རྒྱ་ཆེ་མང་ཚོགས་ཤས་ཆེ་བས་ལས་སླ་པོར་གོ་རྟོགས་ཐུབ་པ་དགོས། ཁྲིམས་རྩོད་པ་དང་མཐོ་རིམ་མི་སྣ་གཞན་དག་ཁོ་ནས་གོ་རྟོགས་ཐུབ་པའི་རྙོག་འཛིངས་ཅན་དང་། གོ་བདེ་མིན་པའི་རྩ་ཁྲིམས་ཞིག་བཟོ་རྒྱུ་མེད།
མང་གཙོ་ཅན་གྱི་སྲུང་སྐྱོབ་ཀྱི་སྲིད་བྱུས་ཞིག
བཅིངས་གྲོལ་བྱུང་བའི་ལུང་པ་དེར་ཕྱི་ཕྱོགས་ཀྱི་ཉེན་ཁ་ཡང་ཡོང་སྲིད་པས། དེའི་ཆེད་དུ་སྲུང་སྐྱོབ་སྲིད་བྱུས་ཞིག་གི་དགོས་མཁོ་ཡོད། ལུང་པ་དེར་ཕྱི་རྒྱལ་གྱི་དཔལ་འབྱོར་དང༌། སྲིད་དོན། དྲག་དམག་བཅས་ཀྱིས་དབང་སྒྱུར་འབད་རྩོལ་བྱེད་རྒྱུའི་སྡིག་ར་ཡང་སྤྲོད་སྲིད།
རྒྱལ་ནང་མང་གཙོའི་ལམ་ལུགས་རྒྱུན་འཁྱོངས་ཡོང་བའི་ཁེ་ཕན་གྱི་ཆེད་དུ་རྒྱལ་ཁབ་སྲུང་སྐྱོབ་ཀྱི་དགོས་མཁོར་སྲིད་དོན་གྱི་བཀའ་བརྩི་དང་ལེན་མི་ཞུ་བའི་གཞི་རྩའི་རྩ་འཛིན་བཀོལ་སྤྱོད་བྱེད་རྒྱུར་མནོ་བསམ་ཤུགས་ཆེ་གཏོང་དགོས། འགོག་རྒོལ་གྱི་ནུས་པ་དེ་ཐད་ཀར་མང་ཚོགས་ཀྱི་ལག་ཏུ་བཞག་པ་དེས་མང་གཙོའི་ལམ་ལུགས་ལ་ཉེན་ཁ་བཟོ་བའམ། ཡང་ན་དོན་གནད་གཞན་ལ་ཁྱད་པར་མཁོ་བའི་དཔལ་འབྱོར་གྱི་མཐུན་རྐྱེན་རྒྱ་ཆེ་གཏོང་དགོས་པའི་སྟོབས་ཤུགས་ཆེ་བའི་དྲག་དམག་གི་ནུས་པ་འཛུགས་སྐྲུན་བྱེད་རྒྱུའི་དགོས་པ་དེ་གཡོལ་ཐབས་ཐུབ་པ་ཡིན།
ངེས་པར་དུ་ཤེས་དགོས་པ་ཞིག་ལ། སྡེ་ཁག་འགའ་ཞིག་གིས་རང་ཉིད་སྲིད་དབང་སྒེར་འཛིན་གསར་པ་ཞིག་ཏུ་བསྒྱུར་རྒྱུའི་དམིགས་ཡུལ་བཟུང་སྟེ། རྩ་ཁྲིམས་ཀྱི་འབྲུ་དོན་ག་འདྲ་ཞིག་ཡིན་ཀྱང་སྣང་མེད་བྱེད་ཀྱི་རེད། དེས་ན་མང་གཙོའི་ལམ་ལུགས་ཀྱི་བཀོད་པ་དང༌། ཐོབ་ཐང༌། འགྲོ་ལུགས་བཅས་གཅེས་སྲུང་བྱེད་པ་དང༌།
འབྱུང་སྲིད་པའི་སྲིད་དབང་སྒེར་འཛིན་པའི་ཐད་དུ་སྲིད་དོན་གྱི་བཀའ་བརྩི་དང་ལེན་མི་ཞུ་བ་དང༌། མཐུན་ལམ་མི་བྱེད་པ་བཀོལ་སྤྱོད་བྱེད་པར་རྒྱ་ཆེ་མང་ཚོགས་ལ་གཏན་འཇགས་ཀྱི་ལས་འགན་ཞིག་ཡོང་བ་ཡིན།
དགེ་མཚན་ལྡན་པའི་འགན་ཁུར་ཞིག
འཚེ་བ་སྤངས་པའི་འཐབ་རྩོད་ཀྱི་ནུས་ཤུགས་དེ་སྲིད་དབང་སྒེར་འཛིན་པ་རྣམས་སྐྱོ་ཞན་དུ་གཏོང་བ་དང་། ཕྱིར་དབྱུང་བྱེད་རྒྱུ་ཡིན་པ་ཙམ་མ་ཟད། བཙན་གནོན་མྱོང་མཁན་ཚོར་དབང་ཆ་སྤྲོད་རྒྱུ་དེ་ཡང་རེད། ཐབས་ཚུལ་འདིས་དེ་སྔོན་རང་ཉིད་གནོད་འཚེ་ཕོག་མིའམ། མིག་མང་གི་ལྡེའུར་འཚོར་བའི་མང་ཚོགས་དེར་རང་ཉིད་ཀྱི་འབད་རྩོལ་ལས་རང་དབང་དང་། དྲང་བདེན་ཤུགས་ཆེ་ཐོབ་པའི་ཆེད་དུ་དབང་ཆ་ཐད་ཀར་བཀོལ་སྤྱོད་བྱེད་ཐུབ་པ་བཟོ་གི་ཡོད། འཐབ་རྩོད་ཀྱི་ཉམས་མྱོངས་འདིར་དེ་སྔ་དབང་ཆ་དང་བྲལ་བ་རྣམས་ཀྱི་དབུས་སུ་རང་གིས་རང་ལ་ཡིད་ཆེས་དང་། རང་གིས་རང་ལ་བརྩི་མཐོང་ཤུགས་ཆེ་རུ་གཏོང་བར་མཐུན་འགྱུར་བྱེད་པའི་སེམས་ཁམས་ཀྱི་ཤུགས་རྐྱེན་གལ་ཆེ་ཡོད།
མང་གཙོ་ཅན་གྱི་སྲིད་གཞུང་འཛུགས་རྒྱུར་འཚེ་བ་སྤངས་པའི་འཐབ་རྩོད་བེད་སྤྱོད་ཀྱི་ཕུགས་ཐག་རིང་ལ་ཁེ་ཕན་ལྡན་པའི་ཤུགས་རྐྱེན་གལ་ཆེ་གཅིག་ནི། སྤྱི་ཚོགས་དེ་ད་ཡོད་དང་མ་འོངས་པའི་དཀའ་ངལ་ཁག་ལ་གདོང་ལེན་བྱེད་ཐུབ་པ་ཞིག་ཡོང་གི་ཡོད། འདི་དག་གི་ནང་དུ་མ་འོངས་སྲིད་གཞུང་དེའི་ལྐོག་ཟ་རུལ་སུངས་དང་བྱེད་ཉེས། སྡེ་ཁག་གང་རུང་གི་བྱེད་སྟངས་ངན་པ། དཔལ་འབྱོར་གྱི་དྲང་བདེན་མ་ཡིན་པ། སྲིད་དོན་ལམ་ལུགས་ཀྱི་མང་གཙོ་ཅན་གྱི་ཁྱད་ཆོས་ལ་མཚམས་འཛིན་བྱེད་པ་བཅས་བསྡུས་ཡོད། སྲིད་དོན་གྱི་བཀའ་བརྩི་དང་ལེན་མི་ཞུ་བ་བེད་སྤྱོད་བྱེད་མྱོང་བའི་མང་ཚོགས་དེ་མ་འོངས་སྲིད་དབང་སྒེར་འཛིན་ལམ་ལུགས་ཀྱི་འོག་ཏུ་ཚུད་རྒྱུ་ཁག་པོ་ཡིན།
བཅིངས་གྲོལ་གྱི་རྗེས་སུ་འཚེ་བ་སྤངས་པའི་འབད་རྩོལ་ལ་གོམས་འདྲིས་ཡོད་པ་དེས། མང་གཙོ་དང༌། སྤྱི་དམངས་རང་དབང༌། གྲངས་ཉུང་མི་རིགས་ཀྱི་ཐོབ་ཐང་། དེ་བཞིན་ལྗོངས་དང་། མངའ་སྡེ། ས་གནས། གཞུང་འབྲེལ་མ་ཡིན་པའི་སྒྲིག་འཛུགས་ཁག་གི་དམིགས་བསལ་དབང་ཚད་བཅས་སྲུང་སྐྱོབ་བྱེད་པའི་ཐབས་ལམ་སྤྲོད་ཀྱི་ཡོད། འདི་འདྲའི་ཐབས་ལམ་གྱིས་སྐབས་རེ་ཕྱོགས་འགལ་སྡེ་ཁག་གིས་འཇབ་དམག་དང་འཇིགས་སྐུལ་རིང་ལུགས་ལ་བརྟེན་པར་བྱེད་པའི་གནད་དོན་གལ་ཆེའི་ཐོག་ཏུ་མང་ཚོགས་དང༌། སྡེ་ཁག་གིས་ཞི་བའི་ལམ་ནས་ཆེས་བསམ་ཚུལ་མི་མཐུན་པ་མཚོན་པར་བྱེད་པའི་ལམ་ཡང་སྟོན་གྱི་ཡོད།
སྲིད་དོན་གྱི་བཀའ་བརྩི་དང་ལེན་མི་ཞུ་བའམ། འཚེ་བ་སྤངས་པའི་འཐབ་རྩོད་ཀྱི་རྟོག་དཔྱོད་བྱས་པའི་བསམ་བློ་འདི་དག་སྤྱི་ཚོགས་ཡར་རྒྱས་གཏོང་བར་མང་ཚོགས་ཀྱི་བྱེད་ལས་དང༌། འགྲོ་བ་མིའི་རང་དབང་ལ་བརྩི་བཀུར་བྱེད་པའི་ཕུགས་ཐུབ་ཀྱི་མང་གཙོའི་ལམ་ལུགས་ཞིག་འཛུགས་སྐྲུན་བྱེད་པ་དང༌། མང་ཚོགས་རྣམས་གདུག་རྩུབ་ཅན་གྱི་བཙན་གནོན་ནས་ཐར་བའི་ཆེད་དུ་འབད་པ་བྱེད་མཁན་གྱི་སྡེ་ཁག་དང་སྐྱེ་བོ་སྒེར་ཚང་མར་ཕན་ཐོགས་ཡོང་བར་ཀུན་ནས་བསླངས་པ་ཡིན།
འདིར་ནག་བྲིས་སུ་བཀོད་པའི་བསམ་བློ་དེར་མཇུག་བསྡོམས་ཆེ་བ་གསུམ་ཡོད།
སྲིད་དབང་སྒེར་འཛིན་ལམ་ལུགས་ནས་བཅིངས་གྲོལ་ཐོབ་ཐུབ་པ་དང་།
དེ་བསྒྲུབ་པ་ལ་ཆེས་དོ་ནན་པའི་བསམ་གཞིག་དང༌། འཐབ་བྱུས་ལྡན་པའི་འཆར་འགོད་ཀྱི་དགོས་མཁོ་ཡོད།
སྤྱང་གྲུང་དོད་པོ་དང་། འབད་བརྩོན། ཤས་ཆེ་བར་འགྲོ་གྲོན་ཤུགས་ཆེ་གཏོང་དགོས་སྲིད་པའི་སྒྲིག་ལམ་ལྡན་པའི་འཐབ་རྩོད་ཀྱི་དགོས་མཁོ་ཡོད།
རང་དབང་ནི་རིན་མེད་མ་རེད། ཅེས་པ་ཡང་ཡང་ལུང་འདྲེན་བྱས་པའི་ཚིག་སྦྱོར་དེ་བདེན་པ་རེད། བཙན་གནོན་མྱངས་པའི་མང་ཚོགས་ལ་ཆེས་མཁོ་བའི་རང་དབང་དེ་སྤྲོད་པར་ཕྱིའི་ནུས་ཤུགས་སུ་ཡང་ཡོང་གི་མེད། མང་ཚོགས་ཀྱིས་རང་ཉིད་ཀྱི་རང་དབང་དེ་རང་ཉིད་ཀྱིས་ཇི་ལྟར་ལེན་དགོས་པ་ཤེས་དགོས། དེ་ལས་སླ་པོ་ཡོང་མི་ཐུབ།
གལ་ཏེ་མང་ཚོགས་ཀྱིས་རང་ཉིད་ཀྱི་བཅིངས་གྲོལ་གྱི་ཆེད་དུ་དགོས་མཁོ་ག་རེ་ཡོད་པ་རྟོགས་ཐུབ་ན། དཀའ་ཚེགས་མང་པོ་བརྒྱུད་པའི་མཐའ་མ་དེར་རང་དབང་ཡོང་རྒྱུའི་བྱེད་ལས་ཀྱི་འཕེལ་རིམ་བཟོ་བཀོད་ཐུབ་ཀྱི་རེད། དེ་ནས་ཁོང་ཚོས་རྣམ་དཔྱོད་ཀྱི་སྒོ་ནས་མང་གཙོའི་རིམ་པ་གསར་པ་ཞིག་འཛུགས་སྐྲུན་དང༌། དེའི་སྲུང་སྐྱོབ་ཀྱི་ཆེད་དུ་གྲ་སྒྲིག་བྱེད་ཐུབ་ཀྱི་རེད། འདི་འདྲའི་འཐབ་རྩོད་ཀྱི་ལམ་ནས་ཐོབ་པའི་རང་དབང་དེ་ཕུགས་ཐུབ་ཡོང་བར་ངེས། རང་དབང་དེ་ནི་དེའི་གཅེས་སྐྱོང་དང་ཡར་རྒྱས་གཏོང་རྒྱུར་དམ་བཅའ་བྱས་པའི་དམ་འཛིན་ཅན་གྱི་མང་ཚོགས་ཀྱིས་རྒྱུན་འཁྱོངས་བྱེད་ཐུབ་པ་ཡིན།
